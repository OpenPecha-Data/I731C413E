༄༅། །གསང་བདེ་འཇིགས་གསུམ་གྱི་
རིམ་གཉིས་ཀྱི་ཁྲིད་
བཞུགས་སོ།།
ཆམཛད་པ་པོ། རྗེ་ཤེས་རབ་རྒྱ་མཚོ།

༄༅། །གསང་བདེ་འཇིགས་གསུམ་གྱི་
རིམ་གཉིས་ཀྱི་ཁྲིད་
བཞུགས་སོ།།
མཛད་པ་པོ། རྗེ་ཤེས་རབ་རྒྱ་མཚོ།

དཀར་ཚོག
འཇམ་དཔལ་དུས་དགྲའི་དབང་པོ་མ་ཧེའི་གདོང་ཅན་བཅུ་གསུམ་ལྷའི་འཁོར་ལོའི་རིམ་པ་དང་པོའི་ཟབ་
ཁྲིད་ཟིན་བྲིས་འཇིགས་ད་རྡོ་རྗེའི་ཞལ་ལུང༌།..................................................................(1}
རྣམ་དཔལ་རྡོ་རྗེ་པ ་ཅུ་པ།སུ་ལྷའི་འཁོར་ལོའི་རྫོགས་རིམ་རྣལ་འབྱོར་བཞིའི་ཁྲིད་ཀྱི་བརྗེད་བྱང་
འཇིགས་མཛཡང་ཞལ་གྱི་བདུད་རྩི། ..................................................................(111)
གྲུབ་ཆེན་ལཱུ་ཨི་པའི་ལུགས་ཀྱི་དཔལ་འཁོར་ལོ་སྡོམ་པའི་བསྐྱེད་རིམ་
ཧེ་རུ་ཀའི་ཞལ་ལུང་།.............................................................................................(155)
གྲུབ་མཆོག་ལཱུ་ཨི་པའི་ལུགས་ཀྱི་དཔལ་འཁོར་ལོ་སྡོམ་པའི་རྫོགས་རིམ་རྣལ་འབྱོར་ཆེན་པོའི་
དམར་ཁྲིད་ཧེ་རུ་ཀའི་ཞལ་གྱི་བདུད་རྩི་།..................................................................(277)
འདུས་པ་འཕགས་ལུགས་ལྷ་སོ་གཉིས་པའི་ལམ་རིམ་པ་དང་པོའི་ཁྲིད་དམིཔ།ས་སྤྱི་བརྗེད་བྱང་མི་
བསྐྱོད་མགོན་པོའི་ཞལ་ལུང༌།......................................................................(323)
དཔལ་གསང་བ་འདུས་པའི་རྫོགས་རིམ་རིམ་ལྔའི་དམར་ཁྲིད་ཀྱི་བརྗེད་བྱང་མི་བསྐྱོད་ཞལ་གྱི་
བདུད་རྩི།............................................................................................(487)

༄༅༅། འཇམ་དཔལ་དུས་དགྲའི་དབང་པོ་མ་ཧེའི་གདོང་ཅན་བཅུ་གསུམ་ལྷའི་
འཁོར་ལོའི་རིམ་པ་དང་པོའི་ཟབ་ཁྲིད་ཟིན་བྲིས་འཇིགས་མཛད་རྡོ་རྗེའི་
ཞལ་ལུང་ཞེས་བྱ་བ་བཞུགས་སོ། །
༄༅། །ན་མོ་གུ་རུ་བཛྲ་བྷི་ར་ཝཱ་ཡ། འཇམ་པའི་རྡོ་རྗེ་བཅུ་གསུམ་ལྷའི་འཁོར་ལོའི། །
རྣམ་རོལ་བླ་མ་ཡི་དམ་སྲུང་མར་བཅས། །དགྱེས་པའི་གར་གྱིས་བགེགས་དཔུང་ཀུན་
ཆོམས་ལ། །མཆོག་ཐུན་དངོས་གྲུབ་ནོར་བུའི་སྒོ་བརྒྱ་ཕྱེ། །དཔལ་རྡོ་རྗེ་འཇིགས་བྱེད་
ཆེན་པོའི་ཟབ་ལམ་རིམ་པ་དང་པོའི་རྣམ་བཞག་ཅུང་ཟད་བརྗོད་པར་བྱ་སྟེ། དེ་ཡང་སྟོན་པ་
ཡང་དག་པར་རྫོགས་པའི་སངས་རྒྱས་དེ་ཉིད་ཀྱིས་དང་པོར་ཐུགས་བསྐྱེད་ཚུལ་མདོ་
སྔགས་ཕལ་ཆེར་འདྲ། བར་དུ་ཚོགས་བསགས་ནས་སངས་རྒྱས་ཚུལ་ལ་མདོ་སྔགས་
གཉིས་དང་། སྔགས་ཀྱི་རྒྱུད་སྡེ་གོང་འོག་ལ་འདྲ་མིན་ཡོད་པ་ཡིག་ཆ་རྣམས་སུ་གསལ།
གང་ལྟར་ཡང་རྒྱ་གར་རྡོ་རྗེ་གདན་དུ་སངས་རྒྱས་པའི་ཚུལ་བསྟན་པའི་ལོ་དེར་བདེན་བཞིའི་
ཆོས་འཁོར་དང༌། དེའི་ཕྱི་ལོ་ནག་པའི་ཉ་ལ་བྱ་རྒོད་ཕུང་པོའི་རིར་ཤེར་མདོ་གསུངས་པ་
དང་དུས་མཚུངས་པར་རྒྱ་གར་ལྷོ་ཕྱོགས་དཔལ་ལྡན་འབྲས་སྤུངས་ཀྱི་མཆོད་རྟེན་དུ།
རྒྱལ་པོ་ཟླ་བ་བཟང་པོ་འཁོར་ཤམ་བྷ་ལའི་གྲོང་ཁྱེར་བྱེ་བ་དགུ་བཅུ་རྩ་དྲུག་གི་རྒྱལ་པོ་
རྣམས་ལ་དུས་འཁོར་སོགས་རྒྱུད་སྡེ་རབ་འབྱམས གསུངས་པ་དེ་ཐམས་ཅད་བསྡུ་ན་མདོ་
སྔགས་གཉིས་སུ་འདུ་སྔགས་ལ་རྒྱུད་སྡེ་བཞི་ལས་རྡོ་རྗེ་འཇིགས་བྱེད་ཀྱི་རྒྱུད་ནི་བླ་
མེད་དང༌། ཐབས་ཤེས་ཀྱི་རྒྱུད་གཉིས་ལས་ཐབས་རྒྱུད། འདོད་ཆགས་ཐཔས་རྒྱུད་སོགས་
གསུམ་ལས་ཞེ་སྡང་ཐབས་རྒྱུད་ཀྱི་གཙོ་བོ་ཡིན། དེ་ཡང་ཐུན་མོང་བ་ཕར་ཕྱིན་ཐེག་པ་
ལས་ཀྱང་། སངས་རྒྱས་མྱ་ངན་ཡོངས་མི་འདའ། །ཆོས་ཀྱང་ནུབ་པར་མི་འགྱུར་རོ། །
 

ཞེས་པ་དང་ཕྱོགས་འདྲ་བར་མཚན་བརྗོད་ལས་འདས་པའི་སངས་རྒྱས་རྣམས་ཀྱིས་
གསུངས། །མ་འོང་རྣམས་ཀྱང་གསུང་འགྱུར་ལ། །ད་ལྟར་བྱུང་བའི་རྫོགས་སངས་
རྒྱས། །ཡང་དང་ཡང་དུ་གསུང་བ་གང་། ཞེས་རྒྱུད་གསུངས་པ་ལ་འཕེལ་འགྲིབ་མེད་
པར་བཤད་པ་ལྟར་གླེང་གཞི་དང་སྦྱར་ན་རྒྱུད་རང་རང་གསུངས་ཚུལ་ཀྱི་ལོ་རྒྱུས་མི་འདྲ་བ་
མང་པོ་ཡོད་པས། འདི་ལ་རྭ་སྐྱོ་ཞང་གསུམ་གྱིས་སྣ་ཚོགས་གཟུགས་ཅན་མའམ་ཡུམ་རོ་
ལངས་མས་ཞུས་ནས་རྒྱུད་གསུངས་པར་འདོད་པ་མཐུན་ལ། ཞུ་བ་པོ་སྣང་ཚོད་ཐ་དད་
ཀྱང་དོན་ལ་དཀྱིལ་འཁོར་གྱི་བདག་པོ་དང་རྒྱུད་གཅིག་པར་རྒྱུད་ལས་གསུངས། འདི་ལྟར་
རྒྱུད་རང་རང་ལ་སྡུད་པ་པོ་གསུངས་པའང་མང་ལ། སྤྱིར་རྒྱུད་སྡེ་ཐམས་ཅད་ཕྱག་རྡོར་
གྱིས་བསྡུས་པས་རྒྱལ་བ་ཐམས་ཅད་ཀྱི་གསང་མཛོད་འཛིན་པར་བསྔགས། དེའང་རྒྱུད་
སྦྱངས་མ་སྦྱངས་ཐམས་ཅད་ལ་ཁྱད་མེད་དུ་བསྒྲགས་མི་རུང་པས། ནུབ་ཕྱོགས་ཨོ་རྒྱན་
དྷམ་གཉྫ་སྟེ་ཆོས་ཀྱི་བ།ན་མཛོད་དུ་མཁའ་འགྲོ་མ་རྣམས་ཀྱིས་བཀའ་དམ་པོར་གསང་བའི་
རྒྱས་བཏབ་སྟེ་བཞུགས་པར་བཤད། སྟོན་པས་རྒྱུད་གསུངས་ཚུལ་གྱི་ལོ་རྒྱུས་རྒྱུད་རྒྱ་
གཞུང་གིས་ཟིན་སོ་མེད་པ་མང་པོ་ཡོད་ཀྱང་། ཞི་བའི་ཡེ་ཤེས་ཀྱིས། དུར་ཁྲོད་ཆེན་པོའི་
དཀྱིལ་འཁོར་ནས། །ཞེས་སོགས་དང༌། དབང་ཕྱུག་ཆེན་པོའི་དཀྱིལ་འཁོར་ནས། ཞེས་
སོགས་འདིའི་གླེང་གཞིའི་ས་བོན་དང་ཁུངས་ཡིན་པས་རྒྱུད་ཀྱི་སྟོན་པ་རྡོ་རྗེ་འཆང་གིས་
འོག་མིན་དང་། དཔང་ཕྱུག་འདུལ་ཆེད་ས་སྟེང་། བདུད་འདུལ་ཆེད་རྡོ་རྗེ་གདན། གཤིན་རྗེ་
འདུལ་ཆེད་བོད་པ་ལྕགས་ཀྱི་གྲོང་ཁྱེར་རྣམས་སུ་གསུངས་པར་འཇིགས་བྱེད་ཆོས་འབྱུང་
ལས་གསུངས། དེ་ནས་རེ་ཞིག་རྒྱུད་འདི་རྒྱ་གར་དུ་ཡང་མི་བཞུགས་པས། རྣལ་འབྱོར་གྱི་
དབང་ཕྱུག་གྲུབ་ཆེན་ལཱ་ལི་ཏ་བཛྲས་མཚན་བརྗོད་ཀྱི། རྡོ་རྗེ་འཇིགས་བྱེད་འཇིགས་པར་
བྱེད། ཅེས་སོགས་ཀྱི་དོན་པཎྜི་ཏ་མང་པོ་ལ་དྲིས་པས། གཅིག་ན་རེ། ནུབ་ཕྱོགས་ཨོ་རྒྱན་
 

ན་འདིའི་ཚིག་རེ་རེ་དང་སྦྱར་བའི་རྒྱུད་རྒྱས་པ་ཡོད་པ་རེད་ཟེར་བ་ཐོས་ནས། ཨོ་རྒྱན་དུ་
ཕེབས་ཏེ་རྒྱུད་གདན་དྲངས་པ་ལ་ར་སྐྱོ་ཞང་གསུམ་མཐུན་ཡང་། ཅི་ལྟར་གསན་ཚུལ་གྱི་
ལོ་རྒྱུས་ལ་ཞབས་མཐིལ་དུ་སིནྡྷ་ར་སོགས་རྐང་མགྱོགས་ཀྱི་རྫས་བྱུགས་ཏེ་ཕེབས་པས་
མཁའ་འགྲོ་མ་རྣམས་ཀྱིས་ངེད་ཅག་གི་སྤྱི་བོར་བྱུགས་པའི་རྫས་འདིའི་རྐང་མཐིལ་དུ་བྱུགས་
པས་འདི་ལྟར་གྱིས་ཞེས་སྤྱིའུ་ཚུགས་སུ་བཞག་ཅེས་སོགས་འདྲ་མིན་མང༌། གང་ལྟར་
ཡང་མཁའ་འགྲོ་མ་ཞིག་ཆུ་ལེན་དུ་འོང་བའི་རྐང་པ་ས་ལ་མི་རེག་པར་འགྲོ་བ་གཟིགས་
ནས། ཡུལ་འདི་ན་ངོ་མཚར་བ་ཅི་ཡོད་དྲིས་པས། རྡོ་རྗེ་འཇིགས་བྱེད་གླང་མགོ་ཅན་བྱ་བ་
ཡོད། དེའི་གདམས་པ་ཁོ་མོ་དང་གཞན་དག་གིས་ཀྱང་ཤེས་ཟེར་བས་རྗེས་སུ་འཛིན་པར་
ཞུས་ནས་ཡེ་ཤེས་ཀྱི་མཁའ་འགྲོ་མ་ལས་གདམས་པ་ནོད་པ་ལ་རྩོད་པ་མེད། ཡང་རྒྱུད་
འབུམ་པའི་གླེགས་བམ་གདན་དྲངས་པས་མཁའ་འགྲོ་མ་རྣམས་ཀྱི་རྨི་ལྟས་ལོག་ནས་ཕྱིར་
ཁྱེར་ཏེ་ཐུར་མ་ཞིག་གཏད་ནས་འདིས་ཅི་ཙམ་ཕུག་པ་ཁྱེར་ཞེས་པའང་ཡོད། ཞག་བདུན་
དུ་བློ་ལ་གང་ཟིན་པ་ཙམ་ཁྱེར། དེ་ལས་ལྷག་པའི་གདུལ་བྱ་མེད་གསུངས་པ་ཡང་ཡོད།
གང་ལྟར་ཡི་དམ་ལ་གསོལ་བ་བཏབ་སྟེ་རྟོག་བདུན། རྟོག་གསུམ། ཏེའུ་ལོ་པའི་རྟོག་པ།
ཆུ་ཚུན་དྷ་རའི་རྟོག་པ། གདོང་དྲུག་གི་རྒྱུད། དམར་ནག་གི་རྒྱུད་རྣམས་ཐུགས་སུ་ཆུད་
པར་མཛད་ནས་རྒྱ་གར་དུ་བྱོན་པས་པཎ་གྲུབ་རྣམས་ཀྱིས་ཡེ་ཤེས་ཀྱི་མཁའ་འགྲོ་མ་དང་
འདྲ་བར་ཚད་མར་མཛད། གཏམ་རྒྱུད་ཀྱི་རྟོག་པ་ནི་རྭ་ལུགས་ལ་རྒྱུད་རྣམ་དག་ཏུ་མི་
བཞེད་ཀྱང་། སྐྱོ་ལུགས་རྒྱུད་དུ་འདོད་པ་ལྟར་དཔལ་ལྡན་སྲད་རྒྱུད་ཀྱི་དམ་པ་རྣམས་ཀྱིས་
ཁུངས་སུ་འདྲེན་པར་མཛད། དེ་ལས་ཨ་མོ་གྷ་བཛྲ་རམ་དོན་ཡོད་རྡོ་རྗེ་ཆེ་བ་སོགས་ལས་
བརྒྱུད་པའི་རིམ་པ་མང་ཡང་བོད་དུ་རུ་སྐྱོ་ཞང་གསུམ་གྲགས་ཆེ། རྭ་ལོ་ཙཱ་བ་རྡོ་རྗེ་གྲགས་
ཀྱིས་བལ་པོ་ཐུགས་རྗེ་ཆེན་པོའམ་མེཉྫ་གླིང་པ་དང་། རྒྱལ་པོའི་ཆད་པས་ཕྱག་མཛུབ་བཅད་
 

པས་བྷ་རོ་ཕྱག་རྡུམ་གཉིས་ལས་ཉི་མ་གཅིག་ལ་མགོ་བཙུགས་ནས་དབང་དང་གདམས་པ་
རྫོགས་པར་གསན། ཐུགས་ཉམས་སུ་བཞེས་པས་བསྐྱེད་རིམ་ཕྲ་རགས་མཐར་ཕྱིན་ནས་
བསམ་གཏན་ཙམ་གྱིས་ལས་བཞི་འགྲུབ་པའི་སྐབས་ལ་སླེབས་པས་མངོན་སྤྱོད་མཛད་
ཚུལ་གྱི་རྣམ་ཐར་ཤིན་ཏུ་མང་། སྐུ་ཚེའི་སྨད་ལ་སྐྱིད་ཤོད་སྟོད་ནེའུ་མེ་ཏོག་ལྡན་གྱི་གསང་
སྔགས་ཆོས་རྫོང་དུ་བཞུགས་ཤིང༌། དེར་སྐུ་འདས་པའི་གདུང་རིལ་པོ་ལྡན་མདའི་མཆོད་
རྟེན་གྱི་བུམ་པར་བཞུགས་པ། སྣེའུ་རྫོང་དྲུང་ཆེན་ནམ་མཁའ་བཟང་པོས་མཚན་མོ་གཙང་
པོར་ཀོ་གྲུ་ལ་འབྲས་སྤུངས་སུ་བ།དན་དྲངས་ནས་འཇམ་དབྱངས་ཆོས་རྗེར་ཕུལ་བས་སྔགས་
ཁང་གི་འཇིགས་བྱེད་ཀྱི་གཟུངས་སུ་བཞུགས་ཤིང༌། ཕྱག་མཛུབ་གཅིག་དེ་ལ་གནང་བ་
གཟུངས་སུ་བཞུགས་པའི་འཇིགས་བྱེད་ཀྱི་སྐུ་ཕྱིས་ཁྲི་དགེ་འདུན་ཕུན་ཚོགས་པའི་ཕྱག་ཏུ་
བྱུང་པ་རེད། ལྡན་གྱི་ལུང་པ་དེའི་ཚུར་ཁར་གཉན་ལོ་ཙཱ་བ་དར་མ་གྲགས་བཞུགས་པས་ད་
ལྟའང་དེར་གཉན་མགོན་བྱིན་རླབས་ཅན་ཡོད་པར་འདུག རྭ་གཉན་གཉིས་མཐུ་འགྲས་
ཤོར་བར་གྲགས་ཀྱང་གཉན་གྱིས་རུ་ལོ་འཇིགས་བྱེད་གནམ་ས་གང་བ་དང་། རྭ་ལོས་
མགོན་པོའི་ལྟོ་བ་ལུང་པ་ལྟ་བུའི་ནང་གཉན་ལོ་འཁོར་བཅས་ཆུད་པ་གཟིགས་ནས་ཕན་
ཚུན་གླག་མ་རྙེད་ཚུལ་མཛད་པ་རྣལ་འབྱོར་པ་ནང་ཕན་ཚུན་དྲོད་ཚད་མྱུལ་ནས་རྟོགས་
པའི་བོག་འདོན་པ་ཡིན། ཀུན་མཁྱེན་གོང་མས་ཀྱང་ལྡན་གྱི་མདར་འཇིགས་བྱེད་གཟིགས་
པ་དེ་འདྲའི་རྟེན་འབྲེལ་གྱིས་ཡིན་པ་འདྲ། གཞན་ཡང་ཤམ་པོས་གངས་ཕབ་ནས་གྲྭ་པ་
གཅིག་འདས་པ་ལ། ཤམ་པོ་ནུས་མཐུ་ཆེ་མནོའམ། རྭ་རྒན་ལོ་ཙཱ་རྒས་མནོའམ། འཇིགས་
བྱེད་མཐུ་ནུས་ཆུང་མནོའམ། རྭ་མཚོན་རྩེ་མོ་ཟད་མནོའམ། ཞེས་བསྡིགས་པས་མ་བཟོད་
པར་གྲྭ་བཙུན་ལྔ་བརྒྱ་ཕུལ་བ་དང༌། ཆང་དང་བུད་མེད་བསྟེན། མངོན་སྤྱོད་ཀྱིས་གཞན་
གསོད། བསྙེན་རྫོགས་ཀྱི་མཁན་པོ་མཛད་པར། སྐྱོ་འདུལ་འཛིན་པས་མ་རངས་པ་དུ་མ་
 

མཛད་པས། ཤ་ཆང་བཟའ་བ་ཚོགས་ཀྱི་འཁོར་ལོ་ཡིན། །དམ་ཉམས་གསོད་པ་སྔགས་ཀྱི་
དམ་ཚིག་ཡིན། །བུད་མེད་བསྟེན་པ་ལས་ཀྱི་ཕྱག་རྒྱ་ཡིན། །ང་ཡིས་དེ་ལྟར་ཤེས་པའི་
གནས་སྐབས་ན། །འདུལ་འཛིན་དགེ་སློང་དག་དང་འགལ་བ་མེད། །དེ་བས་དམ་
ཉམས་ལོག་ལྟ་ཅན་ཁྱོད་ཀྱང་། །ཞག་བདུན་ཐོ་རངས་གཤེགས་སུ་གསོལ་བར་བྱ། །
ཞེས་གསུངས། ཐུའུ་བཀྭན་རིན་པོ་ཆེས། གསུངས་ལུགས་དེའི་བབས་ལ་དཔག་ན་རུ་ལོ་
ཁོང་གི་སྟེང་དུ་ཅིག་འབབ་ཀྱང་ཞག་བདུན་པའི་ཐོ་རེངས་སྐྱོ་འདུལ་འདས་འདུག་གསུངས།
ཆོས་ལ་བཀའ་དམ་པས་རྭ་པོཏ་དུ་རྭ་རྩེ་སེམས་འཛིན། མཚན་མ་གྱེན་འགྲེང་། མཚན་མོ་
རྒྱུ་བ་སོགས་ཐོ་ཙམ་ལས་ལམ་རིམ་མི་གསལ། དབང་ཡོན་གསེར་སྲང་རེ་དགོས་པས་
འདྲ་མིན་ཕུལ་བར་གདོང་དྲུག་གནང་ཚུལ་སོགས་ལོ་རྒྱུས་མང་དུ་གསུངས། བོད་སྔ་མ་
སྦྱངས་སྟོབས་དང་ཡིད་ཆེས་དད་བརྩོན་ཆེ་བས་ཁམས་གསུམ་གྱི་ཉོན་མོངས་ས་བོན་
དང་བཅས་པ་སྤོང་བའི་གཉེན་པོར་འགྲོ་མི་འགྲོ་སོགས་གསུང་རབ་ཆེན་པོ་དང་བསྡུར་ན་
ཅི་འདྲ་ཡོད་སུས་ཤེས་ཀྱང་འཕྲལ་བལྟས་ཚོད་མཁས་པ་དང་གྲུབ་པས་ས་ཁྱབ་པ་ལྟ་བུ་
བྱུང་། འོན་ཀྱང་མདོ་སྔགས་ཡོངས་རྫོགས་ཀྱི་ལམ་གྱི་ལུས་གཅིག་ཏུ་དྲིལ་ནས་གང་ཟག་
གཅིག་གིས་རྟེན་གཅིག་ལ་ཉམས་སུ་ལེན་པའི་གདམས་པ་ཚང་ལ་མ་ནོར་བ་གསལ་བར་
འདོམས་པ་རྗེ་ཐམས་ཅད་མཁྱེན་པ་འདྲ་བ་མ་བྱུང་བ་རེད། དེ་བཞིན་དུ་སྐྱོ་འོད་འབྱུང་གིས་
ཨ་མོ་གྷ་བཛྲ་ཆུང་བ་དང་། ཞང་ལོ་ཙཱ་བ་པྲཛྙཱ་གུ་རུ་འམ་ཤེས་རབ་བླ་མས་ཀྱང་ཨ་མོ་གྷ་
བཛྲ་ལ་འཇིགས་བྱེད་ཀྱི་ཆོས་སྐོར་གསན་པས་ད་ལྟ་རྭའི་ཆོས་སྐོར་ལ་རྭ་པོཏ། ཞང་གི་
ཆོས་སྐོར་དཔལ་པོཏ། སྐྱོའི་ཆོས་སྐོར་ཐོར་བུ་ཡོད། གཞན་མལ་ལོ་ཙཱ་བ་བློ་གྲོས་གྲགས།
གཉོས་ལོ་ཙཱ་བ་ཡོན་ཏན་གྲགས་སོགས་ལས་བརྒྱུད་པའི་གདམས་པ་ཇི་སྙེད་བཞུགས་པ་
རྗེ་བདག་ཉིད་ཆེན་པོས་གསན་པར་མཛད་དེ། དེ་ཡང་ཆོས་རྗེ་དོན་གྲུབ་རིན་ཆེན་ཞེས་ལྷ་
 

འདིའི་སྒོ་ནས་གྲུབ་པའི་གོ་འཕང་མཐོན་པོར་གཤེགས་པ་དེ་སྐུ་འབུམ་མན་གྱི་ཆུ་དཀར་རི་
ཁྲོད་དུ་བཞུགས་དུས་རྨི་ལམ་དུ་རྡོ་རྗེ་འཇིགས་བྱེད་ཀྱི་ཞལ་གཟིགས། དངོས་སུ་གཟིགས་
པར་གསོལ་བ་བཏབ་པས་སང་ཕོད་ད་ཙམ་ལུང་པ་འདིའི་མདར་འོང་། དེ་བར་དུ་བདེ་བར་
གྱིས་གསུངས། ལོ་རྗེས་མར་རྗེ་རིན་པོ་ཆེ་འཁྲུངས་པ་ན་སྔར་གྱི་མཚན་རྨིས་དེ་འདི་ལ་
དགོངས་པར་མངོན་ཤེས་ཀྱིས་གཟིགས་ནས་འཇམ་དབྱངས་རིལ་བུ་གནང་བ་སོགས་
རྣམ་ཐར་ལྟར་ཡིན། རྗེ་རིན་པོ་ཆེ་ངེས་དོན་དུ་འཇམ་དཔལ་ཞི་ཁྲོ་མིའི་རྣམ་པར་རོལ་པ་
ཕྱོགས་ཞེན་ཙམ་མིན་པར་སངས་རྒྱས་རང་ཉིད་ཀྱིས་རྗེ་བཙུན་འཇམ་དབྱངས་ལ། ང་ནི་
མྱ་ངན་འདས་འོག་ཏུ། ཞེས་སོགས་ཀྱིས་ལུང་བསྟན་པས། ཁྱོད་ཉིད་ཅེས་སྤྲུལ་པ་ཙམ་
མིན་པར་འཇམ་དབྱངས་རང་ཉིད་དངོས་སུ་འབྱོན་པ་དང་། བྱིས་པའི་གཟུགས་ཞེས་ས་
མཐོན་པོ་ལ་གནས་པ་རྗེ་བཙུན་རང་གི་རྣམ་པ་མ་ཡིན་པར་སོ་སྐྱེ་ཐ་མལ་པ་ལྟར་བསྟན་
ཡང་མཛད་པ་སངས་རྒྱས་འཇིག་རྟེན་དུ་བྱོན་པ་དང་ཁྱད་མེད་འབྱུང་བར་གསུངས་པ་
འདིས་གྲུབ་སྟེ། དེ་ཡན་ཆད་མཉམ་མེད་ཇོ་བོ་ཆེན་པོས་ཁུ་རྔོག་འབྲོམ་གསུམ་སོགས་ལ་
ལུགས་སྲོལ་འདི་ཉིད་བསྟན་པས་བཀའ་གདམས་པ་ཞེས་སྒྲུབ་པ་སྙིང་པོར་མཛད་དེ་
བསྟན་པའི་སྲོལ་མ་ཉམས་པར་བཟུང་བ་ལས། རྗེ་རིན་པོ་ཆེ་ལྟར་ཤར་ནུབ་ཀྱི་མཐའི་བར་
འཁྲུལ་མེད་ཀྱི་བསྟན་པས་ཁྱབ་པར་མཛད་པ་སྔོན་ཆད་མ་བྱུང་བས་སོ། དེའི་ཕྱིར་ཡབ་
ཡུམ་སོགས་ཀྱང་སྤྲུལ་པར་གོ་དགོས་པ་ལྟར་ཡོད་ལ། དེའི་ཚུལ་ཡང་རྗེ་རང་གི་རྟོགས་
བརྗོད་འདུན་ལེགས་མ་ལྟར་བོད་ཁ་བ་ཅན་གྱི་མཁས་གྲུབ་སུས་ཀྱང་མཛད་མ་མྱོང་བ་ལྟ་
བུའི་ཐོས་བསམ་གནང་བས་སྔ་ཕྱིའི་མཁས་པ་ཐམས་ཅད་ཀྱི་གཙུག་རྒྱན་དུ་གྱུར། རྗེ་བཙུན་
གྱི་བཀའ་ལྟར་འཁོར་དག་པ་རྣམ་བརྒྱད་ཁྲིད་ནས་འོལ་ཁར་སྒྲུབ་པ་མཛད། དེས་ཀྱང་
ཐུགས་མ་ཚིམ་པར་རྒྱ་གར་ཤིང་གི་རི་ལ་ཀླུ་བྱང་དང་མི་ཏྲ་སོགས་མཇལ་ཏེ་ལྟ་བའི་ཕུ་
 

ཐག་གཅོད་པར་བཞེད་པ་ལྷོ་བྲག་གྲུབ་ཆེན་ནམ་མཁའ་རྒྱལ་མཚན་གྱིས་བཤོལ་བཏབ།
འཇམ་པའི་དབྱངས་ཀྱིས་ཁྱོད་ལ་མངོན་སུམ་དུ། ཞེས་སོགས་ལྟར་འཇམ་དབྱངས་ཞི་ཁྲོ་
སྒྲུབ་ནས་ཞལ་མངོན་སུམ་དུ་གཟིགས་ཏེ་མི་དང་མི་ལབ་པ་ལྟར་མདོ་སྔགས་ཟབ་རྒྱས་ཀྱི་
གདམས་པ་མཐའ་ཡས་པ་གསན་ཏེ་གསུང་རབ་རབ་འབྱམས་རྒྱལ་བའི་དགོངས་པ་ཇི་ལྟ་བ་
བཞིན་ཐུགས་སུ་ཆུད། ཞི་ལྷག་ཟུང་དུ་འབྲེལ་བའི་རྣལ་འབྱོར་གྱིས། །ཞེས་སོགས་ལྟར་
གང་སྣང་ལྷའི་རྣམ་རོལ་དུ་འཆར་བའི་བདེ་སྟོང་གི་ཏིང་ངེ་འཛིན་ཁྱད་པར་ཅན་བརྙེས་པ་
སོགས་དངོས་པོའི་གནས་ཚོད་ལ་འཇམ་དཔལ་ཞི་ཁྲོ་དངོས་དང་། ཐུན་མོང་བ་ཞི་ཁྲོའི་
ཞལ་གཟིགས། གསུང་གི་སྣང་བ་སྩལ། བྱིན་གྱིས་བརླབས་པས་བོད་དུ་འགྱུར་བའི་
འཇིགས་བྱེད་ཀྱི་ཆོས་སྐོར་ཇི་སྙེད་གསན་པ་ལ་བར་སྐབས་སུ་འཁྲུལ་པའི་དྲི་མ་གང་ཡོད་
བསལ་ཏེ་དག་ཐེར་རྨད་དུ་བྱུང་བ་མཛད། ཁྱད་པར་འཇམ་དཔལ་ཞི་ཁྲོས་མངོན་སུམ་དུ་
དབང་བསྐུར། གདམས་པ་དང་རྗེས་སུ་བསྟན་པ་མ་ཚང་བ་མེད་པ་འདོམས་པར་མཛད་
པས་ཀུན་གཟིགས་ལྔ་པ་ཆེན་པོས། རྭ་ལུགས་ཀྱི་འཇིགས་བྱེད་མིན་བྱས་ན་འཇིགས་བྱེད་
ངན་པར་སོང་དོགས་མི་དགོས། རྗེ་རིན་པོ་ཆེ་ལ་འཇམ་དཔལ་ཞི་ཁྲོས་དབང་བསྐུར་ཏེ་
གདམས་པ་གནང་བས་དགེ་ལུགས་ཀྱི་འཇིགས་བྱེད་བྱས་པས་ཆོག་གསུངས་པར། དམ་
པ་འགའ་ཞིག་གིས། དེ་རྙིང་ཆོས་ཀྱི་རྒྱབ་སྐྱོར་དུ་གྲོགས་ཚོལ་བ་ལས་གསུང་དྲང་པོ་མིན་
གསུངས་པའང་ཡོད། གང་ལྟར་རྭ་ལུགས་ཡིན་པ་ཆོས་རྗེ་དོན་གྲུབ་རིན་ཆེན་ལས་དབང་
གསན་པ་ལས་ལྷག་པའི་སྒྲུབ་བྱེད་ཅི་དགོས། རྗེ་བཙུན་འཇམ་པའི་དབྱངས་ལ་གསན་ཡང་
དེ་ལ་སྟོན་པ་སངས་རྒྱས་ཀྱིས་གནང་བས་གཞན་དང་ག་ལ་གཅིག དེར་མ་ཟད་གསང་
རྣམ་དུ་གསལ་བ་ལྟར་ལྷ་དང་པཎ་གྲུབ་ནམ་མཁའི་སྐར་ཚོགས་ལྟ་བུའི་ཞལ་གཟིགས་བྱིན་
གྱིས་བརླབ་པ་རྗེ་རང་ཉིད་དེ་དག་གི་གྲངས་ཡིན་ཀྱང་། འདི་དག་གཞུང་ལ་བརྟེན་ནས་རང་
 

གཞན་ལ། ཞེས་སོགས་ལྟར་འདི་དག་གི་གཞུང་ལ་བརྟེན་ནས་རྗེས་འཇུག་གི་གདུལ་བྱ་ལ་
ཕན་པའི་རྟེན་འབྲེལ་གྱི་སྒོ་ཡོད། རྗེ་རིན་པོ་ཆེས་འདིའི་མན་ངག་ཡོངས་སུ་རྫོགས་པ་
མཁས་གྲུབ་རྗེ། རྟོགས་ལྡན་པ། རྗེ་ཤེར་སེང་གསུམ་ལ་གནང་། རྟོགས་ལྡན་པ་ལས་
དབེན་ས་དང་། མཁས་གྲུབ་ལས་སྲད་དབེན། ཤེར་སེང་ལས་རྒྱུད་སྟོད་སྨད་ལ་བརྒྱུད་པ་
གྱེས། དེའང་བསྟན་པ་གནས་པ་དགེ་འདུན་གྱི་སྡེ་ལ་རགས་ལས་པར་དགོངས་ནས། རྗེས་
སེ་ར་ཆོས་སྡིངས་སུ་འགྲེལ་པ་བཞི་སྦྲགས་གནང་ནས་མཐར་གླེགས་བམ་ཕྱག་ཏུ་བཏེག་
སྟེ་འདིའི་བདག་ཐུབ་པ་སུ་ཡོད་ཅེས་ལན་གསུམ་གསུངས་པར་རྗེ་ཤེར་སེང་པས་ཕྱག་
ཕུལ་ནས་རྗེ་ཉིད་ཀྱི་དགོངས་པ་དང་མཐུན་པར་བདག་གིས་བྱའོ། ཞེས་ཞུས་པ་སྔོན་རྒྱལ་
བ་དབང་པོའི་ཏོག་གི་སྤྱན་སྔར་རྒྱལ་སྲས་སྙིང་སྟོབས་ཆེན་པོས་མདོ་སྔགས་ཟུང་འབྲེལ་གྱི་
བསྟན་པ་འཛིན་ཅིང་སྤེལ་བར་ཞལ་གྱིས་བཞེས་པ་དང་ཚུལ་མཚུངས་པས་རྗེ་རིན་པོ་ཆེ་
དབང་པོའི་ཏོག་དང་། ཤེར་སེང་སྙིང་སྟོབས་ཆེན་པོའི་སྤྲུལ་པ་དང་། རྡོ་རྗེ་འཆང་དང་
གསང་བདག་ལྟར་ཐུགས་རྒྱུད་གཅིག་ཀྱང་བླ་སློབ་ཀྱི་ཚུལ་དུ་བཞུགས་པའི་གསུང་རྒྱུན་
ཡང་ཡོད། དེ་ནས་རྗེ་རིན་པོ་ཆེས་འབྲེལ་པ་བཞི་སྦྲགས་ཀྱི་གླེགས་བམ། ཤོ་ཀ་ལི། ནང་
མཆོད་ཀྱི་ཀ་པཱ་ལ། དགའ་ལྡན་ནས་གཏེར་དུ་བཞེས་པའི་ཞལ་འབག་དང་ཐོད་ཞགས།
རྡོར་དྲིལ་སོགས་གནང་སྟེ་གསང་སྔགས་ཀྱི་བསྟན་པའི་བདག་པོར་དབང་བསྐུར་བས་
རྗེའི་གསང་སྔགས་ཀྱི་བཀའ་བབས་དང་། ལུང་བསྟན་ལྟར་གཙང་གི་ལྷུན་པོ་རྩེར་རྒྱུད་ཀྱི་
འཆད་ཉན་དང་། དབུས་ཀྱི་སྨད་རྒྱུད་ཚུགས། དེ་དུས་སྤྱི་རྫས་དང་གཞིས་ཀ་མང་པོའི་རྩིས་
གདབ་མི་དགོས་པར་སློབ་མ་གང་འདུས་པ་ལ་འཆད་ཉན་རྩལ་དུ་བཏོན། ཆ་རྐྱེན་མེད་
པས་ཆོས་པར་བཏེག་ཅེས་ཆོས་མཚམས་སུ་དཔོན་སློབ་ལྷན་ཅིག་འཆད་ཉན་གྱི་རྒྱུན་མ་
ཆད་པའི་ངང་ནས་ཆོས་ཐོག་རྗེས་མའི་སྦྱིན་བདག་ཚོལ་ཞིང་ཕེབས། རིམ་པས་དད་པ་ཅན་
 

བ དག་གིས་མཐུན་རྐྱེན་སྦྱར་ནས་གཞི་ཟིན་པ་བྱུང་བ་རེད། ལན་གཅིག་རྗེ་ཤེར་སེང་བུ་སློབ་
མང་པོའི་ཚོགས་དང་ལྷན་ཅིག་བཞུགས་པའི་གཡས་ཀྱི་གྲལ་མགོར་འདུལ་ནག་པ་དཔལ་
ལྡན་བཟང་པོ་དང་། གཡོན་གྱི་གྲལ་མགོར་འདུལ་དཀར་བ་གྲགས་པ་དཔལ་ལྡན་ནམ་འདུལ་
འཛིན་བློ་གྲོས་སྦས་པ་བཞུགས། འདུལ་དཀར་ནག་ཞལ་རས་ལས་བཏགས་པ་འདྲ། ཤེར་
སེང་གིས་འདུལ་ནག་པར་ཁྱོད་ཀྱི་ལོ་སྙིང་ཅི་ཡིན་གསུངས། རྟ་ལགས་ཞུས་པས། འོ་ན་
གཡག་ཤི་སར་རྟ་འཁྲབ་ཟེར་བ་ཡིན་པས་ཁྱོད་ཀྱིས་གཡག་ཤི་ལུང་པར་རྒྱུད་ཀྱི་འཆད་
ཉན་གྱིས་གསུངས། བླ་མའི་གསུང་ཚད་མར་བྱས་ནས་ས་དེ་རྩད་བཅད་ནས་ཕེབས་པས་
གཡག་ཤི་ནང་ཟེར་བ་རྙེད། དེར་གད་པ་བྲུས་ནས་རིམ་གཉིས་ཀྱི་རྣལ་འབྱོར་བསྒོམ་ཞིང་
བཞུགས། སློབ་མ་འགའ་འདུས་པ་ལ་རྒྱུད་ཀྱི་འཆད་ཉན་མཛད། ནམ་ཞིག་གྲོང་པ་ནང་
འཁྲུགས་པའི་རྐྱེན་གྱིས་མི་མང་པོ་བསད་པའི་སྡིག་སྦྱོང་ལ་གདན་དྲངས་ནས་ཁང་པའི་
ཤིང་ཕུལ་བས་འདུ་ཁང་དང་། མི་བསད་པའི་སྙིང་གིས་གསང་རྟེན་མཛད་དེ་སྲད་རྒྱུད་དམ་
གཙང་སྟོད་རྒྱུད་པ་ཚུགས། གཙང་གི་རྒྱུད་སྟོད་དང་། དབུས་ཀྱི་སྨད་རྒྱུད་གཉིས་ཆུ་མིག་
ལུང་དུ་དབྱར་གནས་ལྷན་ཅིག་མཛད་དེ་གཅིག་ལ་གཅིག་ལ་སྒུག་སྡོད་དགོས། སྨད་རྒྱུད་
དུ་ད་ལྟའི་བར་དབྱར་ཕྱི་མ་ཁས་ལེན་པའི་རྒྱུ་མཚན་དེ་ཡིན་ཀྱང་ཕྱིས་གཙང་པ་རྒྱལ་པོའི་
དུས་འཁྲུགས་ཀྱིས་ལམ་འགག་ནས་ཆད་པ་རེད། འདུལ་ནག་པའི་དབོན་པོ་འཇམ་དབྱངས་
དགེ་འདུན་འཕེལ་དང་། འདུལ་ནག་སྤྲུལ་སྐུ་པཎ་ཆེན་བསམ་གྲུབ་རྒྱ་མཚོ་ནས་སྲད་རྒྱུད་
དཀོན་མཆོག་ཡར་འཕེལ་བར་བདེ་གསང་འཇིགས་གསུམ་གྱི་རིམ་གཉིས་དང་མགོན་
ཆོས་ཀྱི་གདམས་པ་སྲད་ལ་གཅིག་བརྒྱུད་ལྟ་བུ་ཡིན། སྲད་རྒྱུད་པ་སྡེ་པ་གཞུང་ལ་རིམ་
གྲོར་ཕེབས་སྐབས་ཀུན་གཟིགས་ལྔ་པ་ཆེན་པོར་མཇལ་བས་སློབ་དཔོན་པ་ལ་འཕྲོས་པ་
མཛད་པའི་ལན་གྱིས་ཐུགས་འཕྲོག་ནས་བསྔགས་བརྗོད་གནང་བའི་རྐྱེན་གྱིས་ལྕང་སྐྱ་

ངག་དབང་ཆོས་ལྡན་དང་ཀུན་མཁྱེན་འཇམ་དབྱངས་བཞད་པ་རྣམ་གཉིས་ཀྱིས་ད་ལྟ་དགེ་
ལུགས་པའི་སྙན་བརྒྱུད་ཀྱི་གདམས་པ་སྲད་དང་དབེན་ས་ནས་བརྒྱུད་པ་སྲད་རྒྱུད་དཀོན་
མཆོག་ཡར་འཕེལ་དང་། བཀྲས་ལྷུན་སྔགས་ཆེན་དཀོན་མཆོག་རྒྱལ་མཚན་རྣམ་གཉིས་
ལ་བཞུགས་ཀྱང་གཉིས་ཀ་སྐུ་ན་སྨིན་པས་ཉན་ཐབས་བྱེད་ཅེས་གྲོས་བྱས། དེ་སྐབས་སྲད་
རྒྱུད་རྒྱུད་ཆེན་པས་ཀྱང་སྙན་བརྒྱུད་ཀྱི་གདམས་པའི་སྣོད་རུང་གི་སློབ་མ་ཁུག་ལ་ཤོག་
ཅེས་ཆོས་རྒྱལ་ལ་གཏོར་མ་བཏང་ནས་འཕྲིན་བཅོལ་མཛད་པས་མེར་གན་བླ་མ་ངག་
དབང་བློ་གྲོས་པས་དགའ་ལྡན་ལྷ་བརྒྱ་མའི་ཁྲིད་སོགས་གསན་ཏེ་མན་ངག་ཐོར་བུའི་
བཀའ་བབས། ལྕང་སྐྱས་བཀྲས་ལྷུན་སྔགས་ཆེན་སོགས་ལས་ཆོས་བཀའ་མང་པོ་དང་།
སྲད་རྒྱུད་ལས་བདེ་མཆོག་གཙོ་བོར་གྱུར་པའི་མན་ངག་མང་དུ་གསན་ནས་བདེ་མཆོག་གི་
བཀའ་བབས། ཀུན་མཁྱེན་འཇམ་དབྱངས་བཞད་པས་སྲད་རྒྱུད་པ་དགུང་ལོ་བརྒྱད་ཅུའི་
དུས་མཇལ་ནས་ལོ་གཅིག་ཙམ་བཞུགས། ལམ་བར་ཆར་གྱིས་བརླན། ན་བཟའ་དང་ཇ་
གནང་། ཁ་དར་ལྔ་འབྲེལ་ཕུལ། ཞབས་སྤྱི་བོར་བླངས། འཕྲོས་པ་གནང་བའི་ལན་གྱིས་
མཉེས། བདེ་གསང་འཇིགས་གསུམ་གྱི་རིམ་གཉིས་སོགས་མན་ངག་བུམ་པ་གང་བྱོར་
གསན། གཟིམས་ཕུག་ཏུ་ཁྲིད་བསྐྱངས། སྐབས་སུ་དོགས་གཅོད་བྱས། མན་ངག་ཟིན་
བྲིས་སུ་བཏབ་པ་ད་ལྟའི་བསྐྱེད་རྫོགས་དང་། ཞ་ལུའི་རྩ་ཚིག་གི་མཆན་འགྲེལ་སོགས་
ཡིན། ཉིད་ཀྱི་བླ་མ་རྒྱུད་ཆེན་དཀོན་མཆོག་རྒྱ་མཚོའི་སྐྱེ་བར་ངོས་འཛིན་མཛད། མདོ་སྨད་
དུ་མདོ་སྔགས་ཀྱི་འཆད་ཉན་འཛུགས་པ་སོགས་ལུང་བསྟན་དང་། འདུས་པའི་བཀའ་བབས་
ཏེ་ཆོས་བདག་པོ་ལ་འཕྲོད་པ་ཡིན་ཞེས་དགྱེས་ཚོར་དང་། ནང་གི་ཐུགས་སྲས་གཅིག་པུར་
གྱུར་པའི་རྣམ་ཐར་ཞིབ་པར་གསུངས། ཀུན་མཁྱེན་བླ་མས་ཁྲི་རྒྱ་ནག་པ་བློ་གྲོས་རྒྱ་མཚོ་
དང༌། མེར་གན་བླ་མ་ངག་དབང་བློ་གྲོས། ལྕང་སྐྱ་ངག་དབང་ཆོས་ལྡན་རྣམས་ལས་ཀྱང་
 

སྨད་རྒྱུད་དང་སྲིད་དང་དབེན་སའི་གདམས་པ་གང་ཡོད་ཞིབ་པར་གསན། ཐང་སག་པ་
དངོས་གྲུབ་རྒྱ་མཚོས་སྲད་རྒྱུད་ལས་འཇིགས་གསང་གི་བསྐྱེད་རྫོགས་གསན་ཏེ་ཟིན་བྲིས་
ཀྱང་མཛད་ནས་འཇིགས་བྱེད་ཀྱི་བཀའ་བབས། སློབ་མ་གཅིག་ལྷ་སའི་ཕར་ཁའི་གྲིབ་ཀྱི་
ལུང་པར་བཞུགས་པ་གྲྭ་ས་དང་མཚན་ཙམ་ཡང་མི་ཤེས་པར་སྙན་བརྒྱུད་ཀྱི་གདམས་པ་
ཉམས་སུ་བླངས་ནས་ཚེ་གཅིག་ལ་མཆོག་བརྙེས་པ་དེ་སྒྲུབ་པ་སྙིང་པོར་བྱེད་པའི་བཀའ་
བབས་ཡིན་ཞེས་དཔོན་སློབ་བྱམས་པ་གསུངས་པར་བྲག་དཀར་དཀའ་བཅུ་རིན་པོ་ཆེས་
གསུངས། བཀའ་བབས་ཀྱི་སློབ་མ་ལྔ་པོ་དེ་ལ་འཁོར་གྱི་ཐ་མ་རྡོ་རྗེ་མཆེད་ལྔ་ཞེས་ཐང་
སག་པའི་ཟིན་བྲིས་ལས་གསུངས། རྒྱུད་ཆེན་དང་གོང་མ་བཞི་ལ་རྒྱུད་ཆེན་ཡབ་སྲས་ལྔ་
ཟེར། ཐང་སག་པས་ཀྱང་མན་ངག་གི་ཞིབ་ཆ་མཐའ་དག་པར་ཀུན་མཁྱེན་གོང་མ་ལས་
གསན་པ་དང༌། ཞོག་དོན་ཡོད་མཁས་གྲུབ་ཀྱིས་ཀུན་མཁྱེན་བླ་མ་ལ་བདེ་བ།སང་འཇིགས་
གསུམ་གྱི་ཁྲིད་ཞུས་པར་མདོར་བསྡུས་རེ་གནང་ནས། ཐང་སག་དགའ་ལྡན་ཆོས་འཁོར་
གྱི་བླ་མ་འདི་ངེད་རང་གི་ཡང་སློབ་མ་ཡིན་པས་ཁོང་ལ་ཉན་པས་འཐུས་ཞེས་བཏང་ཚུལ་
རྣམ་ཐར་ལྟར་ཡིན། ཕུར་བུ་ལྕོག་དཔོན་སློབ་བྱམས་པས་གསང་འཇིགས་གཉིས་དོན་ཡོད་
མཁས་གྲུབ་དང་། བདེ་མཆོག་འཇམ་དབྱངས་བདེ་བའི་རྡོ་རྗེ་ལས་གསན་ནས་ལོ་རེ་
བཞིན་སྟོན་དཔྱིད་ལ་བདེ་ལམ་དང་ཞལ་ལུང་། མཇུག་ཏུ་བདེ་གསང་འཇིགས་གསུམ་གྱི་
བསྐྱེད་རྫོགས་རེས་མོས་ཀྱིས་གནང་བ་བསོད་གྲགས་རྡོ་རྗེ་འཆང་དང་། བྲག་དཀར་དཀའ་
བཅུ་རིན་པོ་ཆེས་ཡང་ཡང་གསན་ནས་ཟིན་བྲིས་ཀྱང་ཡོད། སྤྱིར་ཁྲིད་ལ་ལུང་རྒྱུན་ཐོབ་
པའི་ཡིག་ཆ་གཅིག་གཞིར་བཞག་ནས་ལུང་དང་སྦྲགས་ཏེ་ཁྲིད་བྱས་པ་ལུང་ཁྲིད། ཡིག་ཆ་
དེའི་ལུང་མ་ཐོབ་ཀྱང་སྟེང་ནས་ཁྲིད་ཆ་ཚང་བྱས་པ་བཤད་ཁྲིད། བླ་མ་རང་གི་ཉམས་མྱོང་
གི་སྟེང་ནས་གནང་བ་ཉམས་ཁྲིད། བླ་མའི་ཉམས་མྱོང་གི་སྟེང་ནས་ཁྲིད་པ་སློབ་མས་ཀྱང་
 

མྱོང་བ་ལ་བསྐོར་ནས་ཉམས་མྱོང་བསྡུས་ཏེ་གནང་བ་མྱོང་ཁྲིད། སྨན་པ་མཁས་པས་རང་
གི་བུ་ལ་མི་རོ་དམར་པོ་ཁ་ཕྱེ་ནས་ལུས་དང་དོན་སྣོད་རྩའི་ཆགས་ལུགས་སྟོན་པ་ལྟར། ཐོག་
མར་ཉམས་ལེན་བྱེད་ལུགས། རྟོགས་པ་རིམ་གྱིས་སྐྱེས་ནས་དེའི་གེགས་སེལ་བོག་འདོན་
དང་བཅས་ཞིབ་པར་ཁྲིད་པ་དམར་ཁྲིད། དེ་དག་ལས་ལུང་ཁྲིད་ནི་བཤད་ཁྲིད་ཡིན་ཀྱང་།
བཤད་ཁྲིད་ལུང་ཁྲིད་མིན། དང་པོ་གཉིས་ཡིག་ཆའི་སྟེང་ནས་དང་། ཕྱི་མ་གསུམ་ཐུགས་
ཐོག་ནས་གསུངས་པ་ཤས་ཆེ་ཡང་། ཡིག་ཆ་ལ་བསྟེན་པ་མི་རུང་བ་མིན། ཁྲིད་ཅེས་པ་མི་
མགོ་འཁོར་བ་ལག་མགོ་ནས་ཁྲིད་དེ་ལམ་སྟོན་པའམ་གྲོགས་དང་སྤྲོད་པ་ལྟར། སློབ་མ་
འཁོར་བར་འཐོམ་ནས་ཐར་པ་དང་ཐམས་ཅད་མཁྱེན་པའི་ལམ་སྟོར་བ་ལ་སངས་རྒྱས་སུ་
བགྲོད་པའི་ལམ་མ་ནོར་བ་འདི་ཡིན་ཞེས་ངོ་སྤྲོད་པ་ལ་ཟེར་ཞེས་ཁྲིད་ཀྱི་རྣམ་གྲངས་
འདི་རྣམས་ཐུའུ་བཀྭན་རིན་པོ་ཆེས་གསུངས་ཤིང་། བླ་མ་གཞན་དག་གིས་ཀྱང་ཐོར་རེ་བ་
གསུངས། དེ་ཡང་སྔར་བསོད་གྲགས་རྡོ་རྗེ་འཆང་གི་དྲུང་ནས་ཀུན་མཁྱེན་གོང་མའི་བསྐྱེད་
རིམ་སྟེང་ནས་ལུང་ཁྲིད་ཚར་གཅིག་དང་ཐང་སག་པའི་བསྐྱེད་རྫོགས་སྟེང་ནས་ལུང་ཁྲིད་
ཚར་གཅིག་ཐོབ། སྐྱབས་མགོན་རྡོ་རྗེ་འཆང་གིས་དགོན་འདིར་གསང་བདེའི་རིམ་གཉིས་
ཀྱི་ཁྲིད་ཟུར་པ་མ་གནང་བས་དེའི་རྒྱུན་རྙེད་ན་གལ་ཆེ། འཇིགས་བྱེད་ཀྱི་བསྐྱེད་རྫོགས་
རྒྱས་བསྡུས་འགའ་གནང་ཡང་འགྲོ་མ་ཐུབ་པས་མཛོད་དགེ་མཚམས་པ་ཚང་གིས་བསྐྱེད་
རིམ་སྐྱབས་མགོན་རང་དང༌། རྫོགས་རིམ་རང་གི་དགེ་རྒན་ས་བརྒྱད་པ་བར་གྲགས་པ་
རྒྱུད་པ་བླ་མ་བློ་བཟང་མཆོག་གྲུབ་ལས་གསན་ན་འདུག་པས་ཁོང་ལ་ཞུས་པ་ཡིན། དེ་
རྗེས་རྒྱུད་པ་བླ་མའི་དུས་བྲག་དཀར་དཀའ་བཅུ་རིན་པོ་ཆེ་ལ་ཆེད་གཉེར་གྱིས་བདེ་
གསང་འཇིགས་གསུམ་གྱི་བསྐྱེད་རྫོགས་སོགས་ཁྲིད་བཀའ་མང་པོ་ཞུས་སྐབས་ཐུགས་
ཐོག་ནས་གནང་བ་ཡིན། དེས་ན་རྗེ་བདག་ཉིད་ཆེན་པོ་ལ་རྒྱུད་དང་པཎ་གྲུབ་ཀྱི་གདམས

པའི་རྒྱུན་བསམ་གྱིས་མི་ཁྱབ་པ་ཡོད་ཀྱང་སྲིད་དང་དབེན་ས་གཉིས་བཀའ་བབས་ཀྱི་
དབང་གིས་གྲགས་ཆེ་བ་དང་ཁྱབ་ཆེ་བ་བྱུང༌། བརྒྱུད་པ་འདི་ལ་སྲིད་དབེན་གཉིས་དང་།
ཀུན་མཁྱེན་སྐུ་ཕྲེང་སྔ་ཕྱི་གཉིས་ཀ་ལས་བརྒྱུད་པའི་ཁྲིད་རྒྱུན་ཚང་བ་ཡིན། དེ་ལ་གང་
གིས་ཉམས་སུ་ལེན་པའི་རྟེན། གང་དུ་ཉམས་སུ་ལེན་པའི་གནས། རྣལ་འབྱོར་གྱི་ཡོ་བྱད་
ཚོགས་པར་བྱས་ནས་ཇི་ལྟར་ཉམས་སུ་ལེན་པའི་ཚུལ་དང་གསུམ། དང་པོ་ནི། ལམ་ཐུན་
མོང་བས་རྒྱུད་སྦྱངས། ལུགས་འདིའི་དཀྱིལ་འཁོར་དུ་བཞུགས་ནས་དབང་བཞི་རྣམ་དག་
ཐོབ། དམ་ཚིག་དང་སྡོམ་པ་ཚུལ་བཞིན་བསྲུང་བའི་གང་ཟག་གིས་བླ་མའི་གདམས་ངག་
ལ་བརྟེན་ནས་ཉམས་སུ་ལེན་དགོས། ལམ་ཐུན་མོང་བ་བྱང་ཆུབ་ཀྱི་སེམས་མེད་ན་ཐེག་
ཆེན་གྱི་ཆོས་སུ་མི་འགྱུར། སྟོང་ཉིད་ཀྱི་ལྟ་བ་མེད་ན་སྤང་བྱ་གང་ཡང་སྤོང་མི་ནུས་ཤིང་།
ལྷ་བསྒོམ་པས་དེས་གོ་ཆོད་པ་དཀའ། ད་ལྟ་དུས་ཀྱི་སྙིགས་མར་སླེབ་པས་བྱང་ཆུབ་ཀྱི་
སེམས་གཉིས་ལ་མྱོང་བ་རྣམ་དག་རྙེད་པ་ཕར་ཞོགགོ་བ་རྣལ་མ་ཆགས་པའང་དཀོན་པའི་
ཚོད་ཡིན་ཀྱང་བག་ཆགས་ཙམ་རེ་འཇོག་རྒྱུ་བྱུང་བའང་རྗེ་ཡབ་སྲས་ཀྱི་བཀའ་དྲིན་ཡིན་
པས། བསྟན་པ་ཡོངས་རྫོགས་དང་མཇལ་བ་དོན་མེད་དུ་མ་སོང་བར་ལམ་རིམ་བསྡུས་
དོན་དང་ཡོན་ཏན་གཞིར་གྱུར་མ་ལྟ་བུའི་སྒོ་ནས་ལམ་ཡོངས་རྫོགས་ལ་ཤར་སྒོམ་དང་།
ཁྱད་པར་བྱང་ཆུབ་ཀྱི་སེམས་གཉིས་བཅོས་མ་ཚུན་ཆད་ནན་ཏན་དུ་གསལ་བཏབ། ཐ་ན་
སྐད་ཅིག་དཀྲོང་བསྐྱེད་ཙམ་གྱི་སྒོ་ནས་ཞི་ཁྲོ་སྦྲགས་སྒྲུབ་ཀྱི་དམིགས་སྐོར་ཉམས་སུ་ལེན་
ནའང་ལམ་ཡོངས་རྫོགས་ཀྱི་གནད་ཚང་བ་དང་། མདོ་སྔགས་ཀྱི་ལམ་ཡོངས་སུ་རྫོགས་
པའི་གནད་མ་ནོར་བར་འབྱེད་པའི་ཤེས་རབ་ཁྱད་པར་ཅན་འགྲུབ་པའི་ཆེད་སྒྲུབ་སྙམ་པའི་
ཀུན་སློང་གལ་ཆེ། དབང་ཐོབ་ནས་དམ་ཚིག་ཚུལ་བཞིན་བསྲུང་བ་མེད་མི་རུང་དུ་དགོས།
བསྲུང་མ་བསྲུང་གི་ཁེ་ཉེན་རྒྱུད་ལས་གསུངས་པ་ཤེས་ནས་ཐུན་མགོར་རྡོར་སེམས་
 

བསྒོམ་བཟླས་ཀྱི་སྒོ་ནས་སྟོབས་བཞི་ཚང་བའི་ཡིག་བརྒྱ་ཉེར་གཅིག་བཟླས་ན། ལྟུང་བའི་
འཕེལ་ཁ་ཆད་ཅིང༌། སོ་ཐར་སྐབས། ལྟུང་བ་བཤགས་པར་འོས་པ་བཤགས། བསྡམས་
པར་འོས་པ་བསྡམས། ཐུན་མོང་བ་བྱིན་གྱིས་བརླབས་པས་ལས་ལ་མི་སྒྲིབ་པ་ལྟར་ཐུན་
གཅིག་ལ་རིམ་གཉིས་བསྒོམ་པའི་སྣོད་རུང་དུ་སྒྲུབ་པ་ལྟ་བུ་ཡིན། འདི་ཤིན་ཏུ་དཀའ་ཞིང་
གལ་ཆེ་བས་ལོ་མཚམས་ཚེ་མཚམས་བྱས་ནས་མདོ་སྔགས་ཀྱི་ཉམས་ལེན་ལ་གཞོལ་
བར་འདོད་པ་རྣམས་ཀྱིས་ཐོག་མར་བདག་འཇུག་སོགས་ཀྱིས་ལྟུང་བ་དང་ཞག་ཏུ་མ་
འགྲོགས་པ་ལ་འབད་པ་ཕྱག་ལེན་ཡིན། ཨ་པར་དཀའ་བཅུ་ངག་དབང་བཟོད་པ་དང༌། ཙ་
ཡུ་ངག་དབང་ཆོས་འཕེལ་ཚང་སོགས་དང་གཏམ་གླེང་བར། ཐོག་མར་ཐུན་དྲུག་རྣལ་
འབྱོར་གྱི་སྒོས་སྡོམ་གསུམ་གྱི་བསླབ་བྱར་བསྔོ་བགྲང་བྱས་ནས་དམ་ཚིག་དང་འགལ་བ་
བཤགས་ཕྱིར་བདག་འཇུག་ཆག་མེད་བྱས་ན་རིམ་གྱིས་ལྟུང་བ་ངོས་ཟིན་ཏེ་ཇེ་ཉུང་ལ་
སོང་སྟེ་མཐར་དཀའ་ཚེགས་ཆེར་མི་དགོས་པ་ཡོང་ཟེར། རྒ་བུ་བློ་བཟང་མཁས་མཆོག་ལོ་
སོ་གསུམ་དུ་མཚམས་མཛད་པས་དང་པོའི་ལོ་བཅུ་ཙམ་ལ་བདག་འཇུག་ཆག་མེད་བྱས།
དེ་ཕྱིན་ཆད་དྲན་ཤེས་བསྟེན་པ་གོམས་ནས་བདག་འཇུག་མི་དགོས་གསུངས། མཛོད་
དགེའི་མཚམས་པ་བློ་བཟང་དཀོན་མཆོག་ཚང་ཡང་དང་པོ་བདག་འཇུག་ཆག་མེད་ཡིན་
ཀྱང་ཕྱིས་སུ་དེ་ཙམ་མི་མཛད་དེ། དམ་སྡོམ་དག་པ་ལ་གདེང་ཁེལ་ནས་སྲོལ་དུ་ཚུད་པ་དེ་
འདྲ་དགོས་གསུངས། ༈ གཉིས་པ་གང་དུ་ཉམས་སུ་ལེན་པའི་གནས་ནི་རྟོགས་པ་མྱུར་
བར་འདོད་ན་དུར་ཁྲོད། ཆུ་འགྲམ། ཤིང་གཅིག མ་མོའི་གནས། མཚན་མ་གཅིག་པ་
སོགས་ལ་གནས་ན་ཡུལ་དེའི་མི་མ་ཡིན་གྱིས་འཚུབས་པ་སླང་སྟེ་དེ་ལ་བརྟེན་ནས་བྱང་
ཆུབ་ཀྱི་སེམས་གཉིས་དང་ལྷའི་རྣལ་འབྱོར་སྔར་ཡོད་བརྟན་ཞིང་བོག་དབྱུང་བ་གཅོད་ཀྱི་
སྐབས་དང་འདྲ། ལས་དང་པོ་ང་ལ་རང་གི་བློ་དང་འཙམས་པའི་ཡིད་མཐུན་གལ་ཆེ།
 

མཐུན་ཚུལ་ཡང་བསམ་གཏན་དང་རྗེས་མཐུན་ལས་རྣམ་གཡེང་དང་མཐུན་པས་མི་ཆོག ༈
གསུམ་པ་གནས་དེར་ཡོ་བྱད་འདུ་བྱ་བའི་སྐབས་བསྙེན་པ་གཏོང་ལུགས་ཀྱི་གསུང་བཤད་
མཛད་པས། དེ་ལ་དུས་ཉི་མ་ལྷོ་བགྲོད་བྱང་བགྲོད་ལ་ཞི་རྒྱས་དབང་དྲག་གི་སྒྲུབ་ཚུལ་མི་
འདྲ་བ་དང་། ཉི་མ་ཡང་ཚེས་གཅིག་ཞི་བ། ཚེས་བརྒྱད་དབང་། བཅོ་ལྔ་རྒྱས་པ། བཅུ་བཞི་
དང་ཉེར་དགུ་ལ་དྲག་པོ་དང༌། དུས་ཚོད་ཀྱང་ཕྱིའི་རྟེན་འབྲེལ་ལ་སྦྱར་ནས་སྲོད་ལ་བྲེལ་བ་
གང་ཡོད་ཚར་ནས་སེམས་ཞི་ཞིང་འཇམ་པོར་གནས་པས་ཞི་བ། སྔ་དྲོ་དྲོད་རྒྱས་ཤིང་བག་
ཕེབས་པས་ལྗོན་ཤིང་སོགས་ལ་མེ་ཏོག་རྒྱས། བྱ་རི་དྭགས་ཚུན་ཆད་བག་ཕེབས་ནས་
སྟོབས་རྩལ་འཕེལ་བའི་དུས་ཡིན་པས་རྒྱས་པ། ཉིན་ཕྱེད་གཡེང་ནས་ཚོང་འདུས་སོགས་
ལ་འཁྱམས་པས་དབང་དུ་བསྡུ་ཕྱིར་འགུགས་སླ་བས་དབང་། མཚན་ཕྱེད་གཉིད་ལོག་སྟེ་
བག་མེད་དུ་བླ་འཁྱམས་བའི་དུས་ཡིན་པས་དགྲའི་རྣམ་ཤེས་འགུགས་སླ་བའི་རྟེན་འབྲེལ་
ཡོད་པས་དྲག་པོ་བྱེད་པ་སྤྱིར་བཏང་རེད། འཇིགས་བྱེད་ལ་ཉེར་དགུ་དང་མཚན་ཕྱེད་ནས་
མགོ་རྩོམ་པར་རྒྱུད་ལས་གསུངས་པས་ཉེར་བརྒྱད་ཀྱི་ཉིན་རྒྱབ་རི་མཐོ་བའི་སར་རི་རྐེད་
ལ་ཉི་མ་ཤར། ཀླུང་དུ་མ་བབས་པའི་སྐབས་དེར་ཕྱི་ལོགས་སུ་ཇི་ལྟར་འཚམས་པའི་སར་
ཐོ་ཞིག་བསླང་སྟེ་ཕྱི་མཚམས་བཅད། འདི་ལ་སྐྱེད་ཆོག་མི་དགོས། འདིའི་ནང་དམ་གཙང་
ཡིད་ཆེས་ལས་མི་གཏོང་། དེ་ནས་ནང་དུ་བ་བྱུང་དང་བདུད་རྩིས་ཆག་ཆག་གདབ་ལ་སྒྲུབ་
ཁང་བྱི་དོར་བྱས། དམིགས་རྟེན་གྱི་སྐུ་ཐད་དྲང་དུ་བཤམས། མཆོད་གཏོར་ཚགས་སུ་ཚུད་
པ་བྱས། མལ་འོག་ཏུ་ས་དཀར་རམ་འབྲུ་དཀར་གྱི་གཡུང་དྲུང་ཆོས་སྐོར་རམ། བསྐྱེད་
རྫོགས་སྐབས་སྣ་ཚོགས་རྡོ་རྗེ་གལ་ཆེ་བ་བྱེད། དེར་ཀུ་ཤ་དང་དུར་བ་བཀྲམས། འབོལ་
གདན་རྒྱབ་མཐོ་ལ་མདུན་ཅུང་ཟད་དམ་འ་བ་བཤམས། མདུན་དུ་ནང་མཆོད་ཀྱི་ཀ་པཱ་ལ།
རྡོར་དྲིལ། ཌཱ་མ་རུ། བདུད་རྩི་རིལ་བུ་སོགས་རྣལ་འབྱོར་གྱི་ཡོ་བྱད་ཚོགས་པར་བྱས། ཕྱི་
 

དྲོ་མདུན་རིའི་ཀླུང་ལ་གྲིབ་སོ་བབས། གྲིབ་མ་རི་རྐེད་ལ་མ་སླེབ་གོང་སྔར་ཕྱི་མཚམས་
བཅད་པ་ལས་ཕར་མ་ཐལ་བའི་སྒོ་ཕྱི་ནང་གི་མཚམས་ལྟ་བུ་ནས་བགེགས་གཏོར་བཏང་
ལ་ནག་ཕྱོགས་པ་རྣམས་བསྐྲད། སྔར་ཕྱག་དར་བྱས་པའི་རྡུལ་ཡོད་ན་དེའང་གླུད་ཀྱི་ཚུལ་
དུ་བགེགས་གཏོར་དང་མཉམ་དུ་ཕྱི་རོལ་ཏུ་གཏོང་། དེ་ཕྱིན་ཆད་མཚམས་མ་གྲོལ་བར་
ཕྱག་དར་མི་བྱ་བ་སོགས་ཡིག་ཆ་དང་གསུང་བཤད་ལའང་ཡོད་ཀྱང་མཐའ་གཅིག་ཏུ་ངེས་
པ་མེད། དཀར་གཏོར་བསྔོས་ནས་གཉུག་མར་གནས་པའི་དཀར་ཕྱོགས་པ་རྣམས་ལ་སྒྲུབ་
པ་ལ་བར་ཆད་མི་འབྱུང་བ་སོགས་ཀྱི་འཕྲིན་ལས་བཅོལ། འདི་རང་གནས་སུ་བསྔོ་བ་
ཡིན། ཇི་ལྟར་འཚམས་པར་ནང་མཚམས་ཀྱི་ཐོ་བསླང་། འདིའི་ནང་མཚམས་གཡོག་པ་
དང་། མ་ནུས་ན་གཞན་འདིས་བྱེད་དང་། སྨན་པ། ཟས་གོས་དང་དཔེ་སོགས་ཡོ་བྱད་ཕར་
སྟེར་ཚུར་ལེན་གང་དགོས་ཐམས་ཅད་ཡིད་ལ་བཞག་ནས་མི་བརྗེད་པའི་བརྡར་རྡེའུ་རེའམ་
ཤིང་བུ་རེ་ལྟ་བུ་འཇོག་པ་ལ་མཚམས་རྡེལ་ཟེར། ངེས་པར་དགོས་པ་མིན། མཚམས་ཐོ་
ལྷར་བསྐྱེད་མི་བསྐྱེད་ཀྱི་ལུགས་གཉིས་ཡོད། ལྕང་སྐྱ་རིན་པོ་ཆེ་དང་། དཔོན་སློབ་བྱམས་
པས་ཐོ་བཞི་ཡོད་ན་རྒྱལ་ཆེན་བཞི། ཐོ་གྲུ་བཞི་ཡིན་ན་ལོག་བཞིའམ། ཁང་པའི་ལོག་བཞི་
རྒྱལ་ཆེན་བཞིར་བསྐྱེད་པའམ། ཡང་ན་ལྷོ་ཕྱོགས་སྐྱོང་བ་འཕགས་སྐྱེས་པོར་བསྐྱེད་ན་
དགོས་པ་ཆེ་གསུངས། ཀུན་མཁྱེན་འཇམ་དབྱངས་བཞད་པས་ཕུར་ལྷ་ལྟ་བུའི་རིགས་
འགྲོས་བྱེད་ན་མ་གཏོགས་གསར་མ་རྒྱུད་འབུམ་དུ་ཁུངས་མེད་གསུངས། དེ་ནི་རྡོར་ཕྲེང་
དུ་འཇིམ་གོང་བཅོ་ལྔ་དཀྱིལ་འཁོར་གྱི་མཐར་བཀོད་པ་ལ་ཕྱོགས་སྐྱོང་བཅོ་ལྔའི་བ་དན་
བཙུགས་ནས་ཕྱོགས་སྐྱོང་གཏོར་མ་གཏོང་བར་གསུངས་པ་རྗེས་ལྷ་ལྡན་སྨོན་ལམ་དུས་
གནང་བ་དེ་རེད། ད་ལྟ་མཚམས་ཐོ་ལ་ཤུག་ལོ་དང་རས་ཤར་མ་རེ་འདོགས་པའང་དེ་ལ་
དཔེ་བླངས་པ་རེད། དེ་ལྟར་བྱས་ཀྱང་ལྷ་བསྐྱེད་དགོས་པའི་ངེས་པ་མེད། ཡང་འདུས་པར་
 

བགེགས་མཐར་བྱེད། འཇིགས་བྱེད་ལ་རལ་གྲི་གཤིན་རྗེ་གཤེད། བདེ་མཆོག་ལ་དུམ་
སྐྱེས་མར་བསྐྱེད་པ་དང༌། ལྷར་རང་རང་གི་བཀའ་སྡོད་དུ་བསྐྱེད་པ་དང༌། ཡང་རྗེ་རིན་པོ་
ཆེའི་བཀའ་སྡོད་ཐུན་མོང་མ་ཡིན་པ་ཡིན་པས་བདེ་གསང་འཇིགས་གསུམ་ཀར་དམ་ཅན་
ཆོས་རྒྱལ་དུ་བསྐྱེད་པ་སོགས་མང་། ལྷར་བསྐྱེད་ན་མཆོད་གཏོར་ཕུལ། སྒྲུབ་པ་ལ་བར་
ཆད་མེད་ཅིང་། མཐུན་རྐྱེན་འགྲུབ་པ་དང༌། དགེ་བའི་བསམ་པ་མ་སྐྱེས་པ་བསྐྱེད། སྐྱེས་
པ་གནས། གནས་པ་གོང་འཕེལ་དུ་འགྱུར་བ་དང་། ཁྱད་པར་མཚམས་ཀྱི་རིང་འགྲོ་འོང་
དང་ཕར་སྟེར་ཚུར་ལེན་འདི་དང་འདིའི་སྐབས་ཕྱིའི་བར་ཆད་ནང་དུ་མི་གཏོང་། ནང་གི་
དངོས་གྲུབ་ཕྱིར་མི་འཆོར་བའི་སྡོང་གྲོགས་དང་འཕྲིན་ལས་བཅོལ་ལ་མཚམས་རྡེལ་ཐོའི་
རྩར་སྤུངས་ཀྱང་ཆོགམཐར་འོད་ཞུ་མ་བྱས་ན་ཉི་མ་རེ་བཞིན་གཏོར་འབུལ་སྐབས་མཚམས་
ཐོའི་ལྷ་ཡང་དྲན་དགོས། འོད་དུ་ཞུ་ནས་ཐོ་ཅོག་གི་རྣམ་པར་བསམ་ཀྱང་ཆོག ལྷ་བཞུས་
ཀྱང་མཆོད་གཏོར་དང་འཕྲིན་བཅོལ་བྱས་ཆོག་པ་མཁས་གྲུབ་རིན་པོ་ཆེས་བུམ་ལྷ་ལ་གསུངས་
པ་ལྟར་ཡིན། སྐབས་དེར་མཚམས་གཡོག་པ་ཡོད་ན་འཇུག གཞན་ཚོ་དྲན་ཙམ་བྱས་ནས་
ངེས་མེད་དུ་འདི་དང་འདི་ཡོང་དགོས་པ་ཡོང་ཤས་ཆེ་སྙམ་དུ་རྒྱ་ཆེ་སེ་བྱས་ན་མཚམས་
མི་རལ་བའི་དགོས་པ་ཡོད། ཐོ་བཞག་པ་འདི་ཕྱི་མཚམས་དང་། ཕྱོགས་དང་གནས་དང་
བདག་བསྲུང་བ་ལ་ནང་མཚམས་གཅོད་པར་བྱས་པ་སོགས་ཀྱང་ཡོད་དེ། ཕྱིའི་བགེགས་
དང་ནང་གི་བགེགས་བསལ་བ་ལ་ཕྱི་མཚམས་དང་ནང་མཚམས་བཅད་པའི་ཐ་སྙད་བཏགས་
པ་རེད། མཚམས་ནང་དེར་རབ་ལྷའི་ང་རྒྱལ་གསལ་སྣང་སོགས་ལམ་རིམ་གཉིས་དང་།
ལམ་གྱི་གཙོ་བོ་ཡན་ཆད་ཀྱི་བསམས་པ་ལས། ནང་གི་རྣམ་རྟོག་གཞན་གྱི་མཚམས་ཆོད་
པ་དགོས་པ་ལོ་ཆེན་རིན་བཟང་དང་། ཁ་རག་སྒོམ་ཆུང་དང་། རྒྱལ་སྲས་ཐོགས་མེད་པ་
སོགས་ཀྱི་རྣམ་ཐར་ལྟར་ཏེ། རིན་བཟང་གིས་ཐོ་གསུམ་བསླང་སྟེ་ཕྱི་མ་ལ་འདིའི་ནང་འདི་
 

སྣང་གི་བསམ་པ་སྐད་ཅིག་མ་གཅིག་སྐྱེས་ན་ཆོས་སྲུང་གིས་ཚར་ཆོད་ཅེས་པ་དང་། བར་
མ་ལ་ཐར་པ་དོན་གཉེར་གྱི་བློ་སྐད་ཅིག་མ་གཅིག་དོར་ན་ཆོས་སྲུང་གིས་ཚར་ཆོད་ཅིག་
ཅེས་དང་། ནང་མར་བྱང་ཆུབ་ཀྱི་སེམས་གཉིས་སྐད་ཅིག་དོར་ན་ཚར་ཆོད་ཅེས་བྲིས་པ་
ལྟ་བུ་སྟེ། ཕྱི་མ་གུ་ཡངས་པར་བྱས་པ་མ་མཐའ་མི་དགེ་བའི་བསམ་པ་བཀག་ནས་ཆོས་
ཀྱི་བསམ་པ་མ་དོར་བ་དགོས་པ་ཐོ་བསླང་བའི་དོན་ཏེ། དེང་སང་ཐོ་བསླང་བ་འདིའི་ནང་
ནས་དགེ་བའི་བསམ་པ་སྐད་ཅིག་མ་གཅིག་སྐྱེས་ན་མི་འགྲིག་གོ་ཅེས་ཟེར་བའི་བརྡ་ལྟར་
ཡོད་ཅེས་ཡོངས་འཛིན་ཡེ་ཤེས་རྒྱལ་མཚན་པས་གསུངས་པར་ཁོང་འཇམ་པའི་དབྱངས་
ལས་ཐོས། ཀོ་ཁྲི་ངག་དབང་སྐལ་བཟང་གིས་ཁོ་བོ་མཚམས་ལ་སྡོད་ཟེར་ནས་གླིང་བར་
སོགས་སུ་འགྲོ་བའི་རྒྱུ་དྲིས་པས། ངས་ནི་མི་དགེ་བ་བཅུ་ལ་མཚམས་བྱས་པ་ཡིན་ཟེར་བ་
ལའང་གོ་རྒྱུ་ཆེ། གདན་ལ་འཁོད་དེ། ཨོཾ་བཛྲ་ཨ་སཱ་ནེ་ཧཱུཾ་ཞེས་ལག་པ་རྡོ་རྗེ་དང་བཅས་
པས་གདན་ལ་རེག་པས་གདན་རྡོ་རྗེའི་རང་བཞིན་དུ་གྱུར་པར་བསམ། ནས་ལ་སོགས་
པའི་འབྲུ་སྔར་སྒྲུབ་པ་ཡོད་དམ་མིན་ཀྱང་རུང་སྟེ། རང་ལྷར་གསལ་བའི་སྐུ་ལས་འོད་ཟེར་
སྤྲོ་བའམ། ཐུགས་ཀ་ནས་ཁྲོ་བོའི་ཚོགས་དཔག་ཏུ་མེད་པ་སྤྲོས་ཏེ་ཐོས་བསམ་སྒོམ་སྒྲུབ་
བྱེད་པ་ལ་བར་དུ་གཅོད་པའི་བགེགས་ཐམས་ཅད་བསྐྲད་པའི་མོས་པ་བྱས་ནས། ཨོཾ་སུམྦྷ་
ནི་སུམྦྷ་ཧཱུྃ་ཞེས་ཤར། ཨོ་གྲོཧྥ་གྲིནྡྷ་ཧཱུྃ་ཞེས་ལྷོ། ཨོ་གྲོསྒྲ་པཱ་ཡ་གྲིནྡྷ་པཱ་ཡ་ཧཱུཾ་ཞེས་ནུབ། ཨོཾ་
ཨཱ་ན་ཡ་ཧོ་བྷ་ག་ཝཱན་བིཏྟཱ་རཱ་ཛ་ཧཱུྃ་ཕཊ་ཅེས་བྱང་དུ་འཐོར་བ་ལན་གསུམ་བྱས་པ་ཕྱོགས་
དང་གནས་བསྲུང་བ་དང་། དེ་ནས་རང་གི་སྤྱི་བོར་ཨོཾ་ལས་འཁོར་ལོ་དཀར་པོ་ལྟེ་བར་ཨོཾ་
གྱིས་མཚན་པ། མགྲིན་པར་ཨཱལས་པདྨ་དམར་པོའི་ལྟེ་བར་ཨཱས་མཚན་པ། སྙིང་གར་
ཧཱུྃ་ལས་རྡོ་རྗེ་སྔོན་པོའི་ལྟེ་བར་ཧཱུྃ་གིས་མཚན་པར་གྱུར་ཅེས་བརྗོད་ཅིང་བསམ་ལ།
གཡས་རྡོ་རྗེ་དང་བཅས་པའི་སྲིན་མཛུབ་ཀྱིས་བདུད་རྩིའི་ཆུས་གནས་གསམ་རེག་ལ་ཨོ་
 

ཨཱཧཱུྃ་ལན་གསུམ་བརྗོད་པས་ལུས་ངག་ཡིད་གསུམ་རྡོ་རྗེ་གསུམ་གྱི་ངོ་བོར་བྱིན་གྱིས་
བརླབ་སྟེ་ནང་གི་བགེགས་བསལ་བ་ལ་ལུས་བསྲུང་བའམ་བདག་བསྲུང་བའམ་སྒོ་གསུམ་
བསྲུང་བ་ཟེར། བསྲུང་འཁོར་བགེགས་གཏོར་གྱི་རྗེས་དང༌། ཧཱུྃ་བཞི་བའི་སྔགས་ཀྱི་རྗེས་
དང་། སྐབས་འདིར་ཡང་བསྒོམས་ཏེ། རང་གི་ཐུགས་ཀའི་ཧཱུཾ་ལས་འོད་ཟེར་འོག་ཏུ་འཕྲོས་
པས་རྡོ་རྗེ་ས་གཞི། ནས། མེ་དཔུང་ཕྱོགས་བཅུར་འཕྲོ་བར་གྱུར་ཅེས་པའོ། དེ་ལྟར་
མཚམས་གཅོད་ལུགས་འདི་ལྷ་ཐམས་ཅད་ལ་འདྲ་ཞེས་བདེ་གསང་འཇིགས་གསུམ་ཀའི་
བསྐྱེད་རྫོགས་ཀྱི་སྐབས་གནང་བ་འདིར་བསྡུས་ནས་བྲིས་སོ། སྔོན་མཚམས་ལ་སྡོད་པའི་
སྔར་ནས་དཔེ་བལྟས་དང་དཔེ་ཁྲིད་བྱས། ཕྱག་ལེན་ངེས་པར་བྱས་ནས་སྡོད་པ་ཡིན་ཀྱང་།
དེང་སང་གལ་ཆུང་ཆོས་ལ་བྱས་ནས་སང་སྡོད་པའི་དེ་རིང་ཅི་ལྟར་བྱེད་འདྲི་བ་དང༌།
གཏན་ནས་མི་འདྲི་བར་སྡོད་མཁན་ཡང་འདུག་པས་དམ་པ་སྔ་མའི་ཕྱག་ལེན་ཤེས་པ་གལ་
ཆེན་པོ་ཡིན། འཇིགས་གསང་གཉིས་ལ་ཉིན་དང་པོར་སྐྱབས་སེམས་བླ་མའི་རྣལ་འབྱོར་
སོགས་དགེ་སྦྱོར་གཞན་སྐྱོང་བ་ལས་ཆོ་ག་འདོན་མི་དགོས། འདི་ལ་ཉེར་དགུའི་མཚན་
ཕྱེད་ལངས་ཏེ་ཁྲུས་བྱས། རོ་གདན་དངོས་སམ་བཅོས་མ་ལ་རྣམ་སྣང་གི་ཆོས་བདུན་ལྡན་
གྱིས་ཁ་ལྷོར་ཕྱོགས་ནས་སྡོད་པ་འདུལ་བྱ་གཤིན་རྗེ་ལྷོ་ན་གནས་པ་དང་། སྔོན་བྱུང་ལ་རྡོ་
རྗེ་འཇིགས་བྱེད་ཀྱིས་ལྷོ་ཕྱོགས་ཀྱི་གཤིན་རྗེ་འཁོར་བཅས་བཏུལ་བ་ལྟར། རྗེས་འཇུག་
སྒྲུབ་པ་པོ་རང་ཉིད་ཀྱིས་འཇམ་དཔལ་གཤིན་རྗེ་གཤེད་ཀྱི་གོ་འཕང་མངོན་དུ་བྱས་ནས་
འབྱུང་འགྱུར་གྱི་གཤིན་རྗེ་འཁོར་བཅས་བཏུལ་ཏེ་གདུལ་བྱར་འགྱུར་བའི་འཕེན་པ་དང་
རྟེན་འབྲེལ་བསྒྲིགས་པའི་ཆེད་ཡིན། བྱིན་གྱིས་བརླབས་པའི་ནང་མཆོད་དམ་བདུད་རྩི་
རིལ་བུས་ཁ་དག་པར་བྱས། རྒྱུད་བྱིན་གྱིས་བརླབ་པའི་ཕྱིར་ཁོང་དུ་མིད། དབེན་སའི་
ལུགས་ལ་རང་དམ་ཚིག་སྤྱོད་པའི་རྣལ་འབྱོར་པ་ཞེས་སོགས་གྲུབ་ཐོབ་ཏུ་བསྐྱེད་པས་
 

རྒྱུད་བྱིན་གྱིས་བརླབ་པ་དང་བགེགས་ཀྱིས་མི་ཚུགས་པའི་དགོས་པ་ཡོད་པར་བཤད།
ཐུན་རེ་རེའི་སྐབས་སུ་རིམ་གཉིས་ཉམས་སུ་ལེན་པའི་མིང་ཙམ་ལ་མ་བཞག་པར་དགེ་བའི་
བཤེས་གཉེན་ལ་སྐྱོན་རྟོག་གི་བློ་བཀག་ནས་དད་གུས་ལེགས་པར་སྦྱངས། བདག་གི་དགེ་
བའི་བཤེས་གཉེན་འདི་རྣམས་དུས་གསུམ་གྱི་རྒྱལ་བ་སྲས་བཅས་ཀྱི་གདུང་འཚོབ། རྒྱལ་བ་
ཐམས་ཅད་བཀའ་བགྲོས་ནས་བདག་གི་དོན་དུ་སྐུའི་རྣམ་པ་འདི་ལྟར་བསྟན་ཀྱང་། ཕྱོགས་
བཅུའི་རྒྱལ་བ་སྲས་བཅས་ཐམས་ཅད་འདི་ཉིད་ཀྱི་རྣམ་རོལ་ཡིན་པའི་ཚུལ་དྲན་ཏེ་རྩ་བརྒྱུད་
ཀྱི་བླ་མ་རྣམས་མཐོ་བརྩེགས་སུ་བཞུགས་པར་མོས་ནས། ཁྱབ་བདག་འཇམ་པའི་རྡོ་རྗེ་
གཤིན་རྗེ་གཤེད། ཅེས་པའི་སྐབས་རྒྱུད་གསུང་བ་པོ་སྟོན་པ་རྡོ་རྗེ་འཆང་གསལ་བཏབ།
མགོན་དེར་དགྱེས་པ་ཀུན་བསྐྱེད་མཁའ་འགྲོའི་གཙོ། ཞེས་རྒྱུད་སྡུད་པ་པོ་གསལ་བཏབ།
ཟུང་འཇུག་གོ་འཕང་མངོན་གྱུར་ལཱ་ལི་ཏ། །ཞེས་རྒྱུད་སྤྱན་འདྲེན་པ་པོ་གསལ་བཏབ།
གསོལ་བ་འདེབས་སོ་དངོས་གྲུབ་རྣམ་གཉིས་སྩོལ། །ཞེས་པའི་སྐབས་དེ་གསུམ་གྱི་སྐུ་
ལས་བདུད་རྩི་འབེབས་སྦྱངས་བྱེད་པ་རྩ་བའི་བླ་མའི་བར་ལ་འདྲ། མཐར་གོང་མ་རྣམས་
གཅིག་ལ་གཅིག་ཐིམ་གྱི་རྩ་བའི་བླ་མར་ཐིམ། དེ་ཉིད་རང་ལ་ཐིམ་པས་རྒྱུད་བྱིན་གྱིས་
བརླབ་པར་བསམ། སྨད་རྒྱུད་པས་མི་གསུངས་ཀྱང་དབེན་ས་ལྟར་བླ་བརྒྱུད་འདོན་ན་དེ་
ལྟར་རེད། དེ་ནས་དལ་འབྱོར་དོན་ཆེ་ཞིང་རྙེད་པར་དཀའ་འཇིག་སླ་བ་དང་། ངན་འགྲོའི་
སྡུག་བསྔལ་རྣམས་ཡིད་ལ་དྲན་ཏེ་འདི་སྣང་གི་ཞེན་པ་འགོག་ཅི་ཐུབ་མ་བྱས་ན་ཅི་བྱས་ཚེ་
འདིའི་ལག་ཆར་འགྲོ། འཁོར་བ་མཐའ་དག་ལ་ཞེན་པ་ལོག་ནས་ཕྱི་མའི་སྣང་ཤས་འགོག་ཅི་
ཐུབ་མ་བྱས་ན་ཅི་བྱས་འཁོར་བའི་རྒྱུར་འགྲོ་བས་ངེས་འབྱུང་བཅོས་མ་ཚུན་ཆད། བྱང་ཆུབ་
ཀྱི་སེམས་བློའི་ནུས་པ་ཅི་ཡོད་ཀྱིས་གསལ་བཏབ་སྟེ་མྱུར་དུ་དཔལ་རྡོ་རྗེ་འཇིགས་བྱེད་ཀྱི་
གོ་འཕང་མངོན་དུ་བྱས་ནས་སེམས་ཅན་ཐམས་ཅད་གོ་འཕང་དེར་འགོད་སྙམ་དུ། རིམ་
 

གཉིས་ཀྱི་ཉམས་ལེན་ཕྱོགས་འགྲོ་ཙམ་བྱས་པ་ཐེག་ཆེན་གྱི་ཆོས་ཀྱི་གྲངས་སུ་ཅི་འགྲོ་
བྱེད་དགོས། དེ་ནས་ནང་མཆོད་སོགས་བྱིན་གྱིས་རློབ་པ་ཐ་མལ་པས་མི་ནུས་པས་སྐད་
ཅིག་དཀྲོང་བསྐྱེད་བྱེད། དེ་ལ་རང་ཉིད་སྐད་ཅིག་གིས་དཔལ་རྡོ་རྗེ་འཇིགས་བྱེད་ཅེས་པའི་
སྐབས་ང་ཞེས་པའི་འཆར་ཚུལ་ལ་ད་ལྟ་ལུས་སེམས་རགས་པས་བྱ་བ་བྱེད་པས་ལུས་
སེམས་རགས་པ་ལ་བཏགས་པའི་ངའི་འཆར་ཚུལ་ཡོད། འཆི་བའི་ཚེ་ལུས་ཀྱི་འབྱུང་བ་
ཐིམ་ནས་ཕྱི་དབུགས་ཆད། ནང་དབུགས་མ་ཆད་པའི་སྐབས་སྙིང་གའི་མི་ཤིགས་པའི་
ཐིག་ལེ་གའུ་ཁ་སྦྱོར་གྱི་དབུས་སུ་རླུང་སེམས་མི་ཤིགས་པའི་ཐིག་ལེ་ཡོད་པ་དེའི་རླུང་དེ་
ཤིན་ཏུ་ཕྲ་བའི་རླུང་དང་། སེམས་དེ་ཤིན་ཏུ་ཕྲ་བའི་སེམས་ཡིན་པས་དེ་དུས་ལུས་སེམས་
ཕྲ་བས་བྱ་བ་བྱེད། དེའི་ཚེ་ངར་འཛིན་ལྷན་སྐྱེས་ཀྱིས་གང་དུ་བཟུང་བའི་ང་དེ་ལུས་སེམས་
ཕྲ་བ་ལ་བཏགས་པའི་ང་ཡིན། དེས་ན་ལུས་སེམས་རགས་པ་ལ་བཏགས་པའི་ངས་བྱ་བ་
བྱེད་དུས་ཕྲ་བ་ལ་བཏགས་པའི་ངས་བྱ་བ་མི་བྱེད། ལུས་སེམས་ཕྲ་བ་ལ་བཏགས་པའི་
ངས་བྱ་བ་བྱེད་དུས་རགས་པ་ལ་བཏགས་པའི་ངས་བྱ་བ་མི་བྱེད་པས་ང་ཐ་དད་པ་གཉིས་
ཡོད་ཀྱང་རྒྱུད་ཐ་དད་དུ་མི་འགྱུར། རླུང་སེམས་རགས་པ་ལ་བཏགས་པའི་ང་ལ་ཡང་ཡན་
ལག་སོ་སོ་ལ་བཏགས་པའི་འཆར་ལུགས་སྣ་ཚོགས་ཡོད་ཀྱང་། སྐབས་འདིར་ལུས་
སེམས་ཕྲ་རགས་གང་ལ་ཡང་བཏགས་པའི་ང་མ་ཡིན་པར་ཕུང་པོ་ལ་ཕྲ་རགས་མ་ཕྱེ་བར་
ལུས་སེམས་ཕྲ་རགས་དབྱེར་མེད་འོ་ཆུ་འདྲེས་པ་ལྟ་བུའི་ངོས་ནས་འཆར་བའི་ང་གདགས་
གཞིའི་ཕུང་པོ་དང་བཅས་པ་མིང་གིས་བཏགས་པ་ཙམ་མ་གཏོགས། རང་ངོས་ནས་གྲུབ་
པ་རྡུལ་ཙམ་ཡང་མེད་པའི་སྟོང་པ་ཉིད་དང་རང་སེམས་རོ་གཅིག་ཏུ་ཞུགས་པའི་ངེས་ངོར་
ཀུན་རྫོབ་ཀྱི་སྣང་བ་མི་འཆར་ཡང་སྣང་ངོར་འོད་སྔོན་པོ་ཁྲུ་གང་བ་ལ་དེ་ལས་གཞན་མི་
འཆར་བའི་ཚོད་ཀྱི་ང་རྒྱལ་བཞག་འོད་དེ་ལ་ཞལ་ཕྱག་སོགས་ཀྱི་རྣམ་པ་བཏོད་དེ་འཇིགས་
 

བྱེད་ཡུམ་བཅས་རྫོགས་པར་གྲུབ་པར་མོས། དབང་པོ་རྣོན་པོས་སྟོང་པ་བསྒོམ་པས་འཆི་
བ་ཆོས་སྐུ། འོད་སྔོན་པོས་བར་དོ་ལོངས་སྐུ། འཇིགས་བྱེད་ཡུམ་བཅས་ཀྱི་སྐྱེ་བ་སྤྲུལ་
སྐུའི་ལམ་འཁྱེར་ཡིད་ངོར་འཆར། དེ་ཉིད་རིམ་གྱིས་གསལ་འདེབས་པ་ལ་ཞལ་གཅིག་
ཕྱག་གཉིས་མ་ཧེའི་གདོང་པ་ཅན་གྲི་ཐོད་འཛིན་པས་ཡུམ་རོ་ལངས་མ་གྲི་ཐོད་འཛིན་པ་ལ་
འཁྱུད་པ། ཤངས་ནས་བསྐལ་པའི་རླུང་འཚུབས་ཤིང་ཤངས་བུག་ཟངས་དུང་མེས་བསྲེག་
པ་ལྟ་བུ། སྤྱན་གཉིས་གློག་ལྟར་འཁྱུག་ཅིང་སྤྱན་འབྲས་ཉི་མ་ལྟར་འབར་བ། སྤྱན་རྩ་ཁྲག་
རློན་གྱིས་བྱུགས་པ་ལྟ་བུ། བཞིན་ཏེ་ཞལ་རས་རྣམ་པར་འགྱུར་བའི་ཁྲོ་གཉེར་ཅན། ཞལ་
གནམ་ས་ལྟར་གདངས་ཤིང་མཆེ་བ་གངས་རི་ལྟར་གཙིགས་པ། ལྗགས་གློག་བཞིན་གཡོ་
ཞིང་ཞལ་ཁྲག་གིས་ངོམས་པའི་རྣམ་འགྱུར་ཅན། དབུ་སྐྲ་སྨ་ར་སྨིན་མ་འཕྱང་བ་མ་ཡིན་
པར་ཚུག་ཐུབ་ཏུ་འགྲེང་བ། ཞབས་གཡས་གཡོན་གྱི་བར་ལྷ་རང་གི་མཐོ་ལྔ་ཡོད་པ་བརྐྱང་
བསྐུམ་ཚད་ལྡན་དང་། རུས་པའི་རྒྱན་སྐར་ཚོགས་ལྟར་བཀྲ་ཞིང་། ཡེ་ཤེས་ཀྱི་མེ་དཔུང་
འབར་བའི་ཀློང་ན་སྣ་ཚོགས་པདྨ་དང་ཉི་མའི་གདན་ལ་བཞུགས་པ་སོགས་རྒྱས་པར་
འཆད་པའི་སྲོལ་ཡོད་པ་སྔོན་དུས་ཁྲིད་བཏབ་པའི་དོ་ནུབ་ནས་དམིགས་ཁྲིད་བསྐྱངས་ཏེ་
ཁྲིད་རྫོགས་དུས་མོས་པ་ལམ་བྱེད་ཡིད་ངོར་འགྲོ་བའི་ཚོད་དུ་བྱས་པ་རེད། ད་ལྟ་དེ་འདྲ་
མ་ཡིན་པར་དཀྱུས་གཅིག་ལ་ཁྲིད་རྒྱུན་ཙམ་རྫོགས་པར་བྱེད་པས་སྐུའི་རྣམ་པ་སོགས་
ཞིབ་པར་ཞལ་ཕྱག་ཡོངས་རྫོགས་ཀྱི་སྐབས་ཡོང་བས་འཐུས། ཆོ་གའི་སྐབས་འདོན་
དགོས་པའི་ངེས་པ་མེད་ཀྱང་ཁྲིད་ཀྱི་དུས་རྡོར་དྲིལ་བྱིན་རླབས་ཡང་གསུངས་པས་འགོ་
བཤེས་གཉེན་བསྟེན་ཚུལ་ནས་མཇུག་མི་སློབ་པའི་ཟུང་འཇུག་གི་བར་གྱི་ཐབས་ཀྱི་ཆ་
ཐམས་ཅད་རྡོ་རྗེ་དང་། ཤེས་རབ་ཀྱི་ཆ་ཐམས་ཅད་དྲིལ་བུས་མཚོན་པས་དོན་དེ་ཡིད་ལ་
དྲན་ནས་དོན་དམ་པའི་བྱང་ཆུབ་ཀྱི་སེམས་ཐབས་ཤེས་ཟུང་དུ་འཇུག་པའི་བདེ་སྟོང་གི་རྣལ་
 

འབྱོར་བསྒོམ་པར་བྱའོ་སྙམ་དུ་སརྦ་ཏ་ཐཱ་ག་ཏ་སོགས་ཀྱི་རྡོ་རྗེ་སྙིང་གར་བཟུང་། བཛྲགྷཎྜ
ས་མཐེབ་སྲིན་གྱིས་དྲིལ་བུ་དཀུར་བསྟེན། སེམས་ཅན་རྨོངས་དང་སོགས་ཀྱི་རྡོ་རྗེ་ཕྱོགས་
བརྒྱད་དུ་གསོར། བཛྲ་དྷརྨཱ་ར་ཎིའི་སྔགས་ཚན་དང་པོ་བརྒྱད་ལ་དྲིལ་བུ་ཕྱོགས་བརྒྱད་དུ་
ལྕེ་བསྐྱོད་པས་དཀྲོལ། སནྟོ་ཥཎི་སོགས་ཀྱི་ཆ་སྙོམས་པར་བསྐོར་ནས་འཁྲོལ། རྡོ་རྗེ་
གསོར་ཚུལ་ནམ་མཁར་འཕེན་པ་དང་། འཕྲེད་ལ་བཞག་སྟེ་བསྐོར་བ་དང་། ལག་ཏུ་བཟུང་
ནས་སྟེང་འོག་ཏུ་གསོར་བ་སོགས་ཡོད་ཀྱང་ཡོངས་གྲགས་གཡས་སུ་བསྐོར་ནས་གསོར་
བ་ཡིན། འདིའི་སྐབས་ཀྱི་གསུང་བཤད་ཕལ་ཆེར་རྣལ་འབྱོར་རོལ་པའི་དགའ་སྟོན་ལྟར་
ཡིན་པས་དེ་བཞིན་བྱེད། རྡོར་དྲིལ་བྱིན་བརླབ་བྱེད་པ་ཆོ་གའི་མགོ་མཇུག་ཀུན་ལ་དམ་
ཚིག་གསུམ་དང་མ་བྲལ་བ་དགོས་པའི་དོན་ཡིན་པས་རྡོ་རྗེ་ནི་རྒྱལ་བའི་ཐུགས་གཉིས་སུ་
མེད་པའི་ཡེ་ཤེས་དང༌། ཆོས་ཐམས་ཅད་རང་བཞིན་མེད་པར་སྟོན་པའི་སྒྲ་དྲིལ་བུས་
སྒྲོགས་པས་རང་བཞིན་མེད་པ་དེ་ཡུལ་དུ་བྱས་པའི་བདེ་སྟོང་གི་ཡེ་ཤེས་དང་། དེས་རང་
ལུས་ལྷའི་སྐུར་བསྒོམ་པ་ཙམ་མ་ཡིན་པར་བདེ་སྟོང་གི་རྩིས་ཟིན་པ་དགོས་པར་གོ །ལྷ་
བསྒོམ་པ་ལ་བྱང་ཆུབ་ཀྱི་སེམས་གཉིས་སོགས་དཀའ་བ་ལས་ང་རྒྱལ་གསལ་སྣང་ཙམ་ལ་
དཀའ་རྒྱུ་མེད། དེ་གཉིས་མེད་པར་དྲག་སྔགས་བཟླ་བ་མང་ན། ལྷོ་བྲག་གྲུབ་ཆེན་གྱིས།
བཟླས་བརྗོད་མང་ཡང་རུ་ཏྲར་སྐྱེ། །ཞེས་རུ་ཏྲ་ནི་གདོན་བགེགས་ལ་ཟེར། ང་རྒྱལ་ཙམ་
ལ་གོམས་ན་སླ་བ་བདེན་འཛིན་སོགས་ཉོན་མོངས་པའི་དབང་གིས་ཀྱང་འཇིགས་སུ་རུང་
བའི་ཉམས་འཆར་བ་སྲིད། ཐུན་མོང་མ་ཡིན་པའི་ཐབས་ཤེས་གསལ་ཅི་ཐེབས་བྱས་ནས་
དེའི་གཟུང་རྣམ་ལྷར་བསྒོམ་པ་ལས་ཞལ་དགུ་སོགས་རབ་རབ་ཅིག་ཁོ་ན་ཨེ་འཆར་བལྟས་
ན་སྒོ་ལའང་འཐོགས་པའི་སྣང་བ་འབྱུང་བ་དཔེ་ཆོས་ཀྱི། སྟག་མོ་ཀེང་རུས་རྭ་དང་བྲག
ཅེས་པ་ལྟར་ཡིན་གསུངས། དེ་ནས་ནང་མཆོད་བསངས། སྦྱངས། བསྐྱེད། བྱིན་གྱིས་
 

བརླབ་པ་བཞི་ལས། དང་པོར་རང་རྡོ་རྗེ་འཇིགས་བྱེད་དུ་གསལ་བའི་ཐུགས་ཀར་ཉི་མའི་
དཀྱིལ་འཁོར་ལ་གནས་པའི་རྡོ་རྗེ་སྔོན་པོ་རྩེ་ལྔ་པའི་ལྟེ་བར་ཐུགས་གཉིས་སུ་མེད་པའི་ཡེ་
ཤེས་ཧཱུྃ་ཡིག་གི་མཐར་ཡི་གེ་བཅུ་པའི་སྔགས་ཕྲེང་གྱེན་འགྲེང་འོད་ཟེར་འབར་བ་དང་།
རང་སེམས་བདེ་སྟོང་དབྱེར་མེད་ཧཱུཾ་ཡིག་ལ་དམིགས་པ་གཏད་དེ། ཧཱུཾ་དེས་སྔགས་ཟློས་
པའི་ཚུལ་གྱིས་ལས་སྔགས་བརྗོད་པས་ཧཱུྃ་གི་ནཱ་ད་སྔགས་ཕྲེང་དང་བཅས་པ་ལས་རང་
འདྲའི་ཁྲོ་བོའི་ཚོགས་མེ་སྟག་འཕྲོ་བཞིན་པ་བུང་བ་ཚང་རྡོལ་བ་བཞིན་སྤྲོས་ཏེ་ངེས་དོན་
གྱི་བགེགས་བདེན་འཛིན། དེས་བསྐྱེད་པའི་དྲང་དོན་གྱི་བགེགས་རང་གི་རྟོག་པའི་སྣང་
བར་ཤར་ཚོད་ཇི་སྙེད་པ་ཐམས་ཅད་སེང་གེའི་ཚོགས་ཀྱིས་གླང་པོའི་ཁྱུ་བདས་པ་ལྟར་ཕྱི་
མིག་ཙམ་ཡང་བལྟ་བའི་གླག་མེད་པར་ཕྱིའི་རྒྱ་མཚོའི་ཕར་འགྲམ་དུ་བསྐྱེད་པར་མོས།
བདེ་སྟོང་གཉིས་མེད་ཀྱི་ཡེ་ཤེས་དེས་ངེས་དོན་གྱི་བགེགས་སྲིད་པའི་རྩ་བ་དྲུང་ནས་
འབྱིན་ན་དྲང་དོན་གྱི་བགེགས་ཕྲ་མོ་ལྟ་ཅི་སྨོས་ཏེ། ཆོས་ཐམས་ཅད་སེམས་ཀྱིས་བཏགས་
པ་ཙམ་ཡིན་པས་བསྐྲད་སོགས་དེ་ལྟར་འགྱུར་རོ། ཞེས་ཀུན་མཁྱེན་གོང་མས་གསུངས་པ་
གནད་ཟབ། ཁྲོ་བོའི་ཚོགས་སྤྲོས་པ་རྣམས་བསྡུས་ནས་སྙིང་གའི་ཧཱུྃ་ལ་བསྟིམ་པ་བསངས་
པ་ཐམས་ཅད་ལ་འདྲ། སྙིང་ག་ནས་སྤྲོ་བ་དང་དེར་བསྡུ་བའི་རྒྱུ་མཚན་ཡང་ཆོས་རྣམས་
འཇོག་བྱེད་དང་འཇིག་བྱེད་ཀྱི་རྩ་བ་སེམས་ལ་རགས་ལས་པ་སྔར་ལྟར་ཏེ། དཔེར་ན་ཁང་
པ་བཟོ་བ་དང་བཤིག་པ་ལ་དེ་ཡིད་ངོར་བཞག་ནས་དེར་རྗེས་སུ་མཐུན་པའི་རྟེན་འབྲེལ་སྣ་
ཚོགས་སེམས་ཀྱི་བསྒྲིགས་ནས་དེའི་རྟེན་འབྲེལ་འགྲིག་ཚར་བ་ན་ཁང་པ་གྲུབ་པ་དང་
བཤིག་པར་བཞག་པ་ལྟ་བུ་རེད། རྒྱུ་མཚན་དེས་ན་མར་དང་ཆང་ལ་སོགས་པའི་སྒྲུབ་གཞི་
ལ་ནང་མཆོད་ཀྱི་བློ་བཞག །དེ་ཉིད་མིང་རྟོག་གིས་བཏགས་པ་ཙམ་མ་གཏོགས་རང་ངོས་
ནས་གྲུབ་པ་རྡུལ་ཙམ་ཡང་མེད་པའི་སྟོང་ཉིད་ལ་སེམས་ཞུགས་པ་ན། གཅིག་གི་ལྟ་པོ་
 

གང་ཡིན་པ། །དེ་ནི་ཀུན་གྱི་ལྟ་པོ་ཡིན། །ཞེས་པ་ལྟར་ཆོས་གང་ཡང་བདེན་གྲུབ་ཏུ་
མི་སྣང་བའི་སྟོང་པ་ལ་སེམས་ཞུགས་པ་དེ་ལ་ངའོ་ཞེས་ང་རྒྱལ་བཞག །དེའི་ཚེ་རི་རྭ་བ་
ཁང་ཁྱིམ་སོགས་སྣོད་བཅུད་ཀྱིས་བསྡུས་པའི་ཀུན་རྫོབ་པའི་ཆོས་ཐམས་ཅད་མེད་སོང་བ་
མ་ཡིན་པར་སྟོང་ཉིད་ལ་སེམས་ཞུགས་པའི་ངེས་ངོར་ཀུན་རྫོབ་ཀྱི་ཆོས་མི་སྣང་བ་ལ་བྱེད།
ཨོཾ་ལ་ཨ་ཨུ་མ་གསུམ་ཡོད་པས་དེ་གསུམ་གྱིས་རྡོ་རྗེ་གསུམ་དང་། སྦྱང་བྱ་སྦྱོང་བྱེད་
སྦྱངས་པའི་ངོ་བོ་གསུམ་གྱིས་མཚོན་པའི་ཆོས་ཐམས་ཅད་བདེན་མེད་དུ་སྟོན་པ་དང་། །
མཚོན་དོན་དེ་དྲན་ནས་ངག་ཏུ་ལན་གཅིག་བརྗོད་པས་རྡོ་རྗེ་རྩེ་མོ་ལྟར་ཕན་ཡོན་བདུན་
འབྱུང་བའང་དྲན། སྟོང་པ་དེའི་ངང་ལས་གཉིད་ཀྱི་ངོར་རྨི་ལམ་ལྟར་སྣང་ཆ་ནང་མཆོད་ཀྱི་
གོ་སར་རླུང་གི་ས་བོན་ཡཾ་སྔོན་པོ་ལས་རླུང་དཀྱིལ་སྔོ་སང་ངེ་བ་གཞུའི་དབྱིབས་ཅན་
བཅད་ཁ་རང་ལ་བསྟན་པའི་མཆོག་མ་གཉིས་སུ་སྲོག་ཆགས་ཀྱི་མཚན་མ་མེད་པའི་དར་
ལྕེ་གསུམ་པའི་བ་དན་རླུང་གིས་བསྐྱོད་པ་གཉིས་ཀྱིས་མཚན་པ། དེའི་སྟེང་མེའི་ས་བོན་རཾ་
དམར་པོ་ལས་མེ་དཀྱིལ་དམར་པོ་ཟུར་གསུམ་པའི་ཟུར་གཅིག་རང་ལ་བསྟན་པའི་རྒྱབ་ཏུ་
རླུང་དཀྱིལ་ཟླ་གམ་ལྟ་བུ་ཞིག་ལྷག་པ། ཟུར་གསུམ་དུ་དཔལ་འབར་ལྟ་བུའི་མེ་ལྕེ་དང་། ཁ་
ལ་མར་མེའི་ཕྲེང་བ་བསྒྲིག་པ་ལྟར་མེ་འབར་བས་མཚན་པ། དེའི་ཟུར་གསུམ་དུ་ཨཱདཀར་
དམར་མཐིང་གསུམ་མམ་དམར་པོ་ལས་མི་མགོ་རློན་པའི་སྐྱེད་བུ་ད་ལྟ་བཅད་མ་ཐག་པ་
ལྟར་མིག་ཁྲ་ཧྲིག་གེ་བ། སོ་སྐྱ་ཤིག་གེ་བ། སྒྲས་དཔྲལ་བའི་ཕྱེད་ཙམ་ཁེབ་པ། ཡིད་དུ་
འོང་བ་གསུམ་ལྟག་པ་སྤྲད་ནས་གནས་པ། དེའི་འཛོམ་དུ་ཨ་དཀར་ལ་དམར་མདངས་
ཆགས་པ། དེ་ལས་ཐོད་པ་ཕྱི་དཀར་ལ་ནང་དམར་བ་དཔྲལ་བ་རང་ལ་བསྟན་པ་ཡངས་
ཤིང་རྒྱ་ཆེ་བ། དེའི་ནང་གི་ཤར་རམ་མདུན་ངོས་སུ་རྣམ་སྣང་གི་ས་བོན་ཧཱུྃ་མམ་ཧཱུཾ་ལས་བ་
ལང་གི་ཤ་དེའི་མིང་ཡིག་གོས་མཚན་པ། ལྷོར་རིན་འབྱུང་གི་ས་བོན་ཨོཾ་ལས་ཁྱིའི་ཤ་དེའི་
 

མིང་ཀུ་ཀུར་ཞེས་པའི་དང་པོ་ཀུས་མཚན་པ། ནུབ་ཏུ་འོད་དཔག་མེད་ཀྱི་ས་བོན་ཕྲོ་ལས་
གླང་ཆེན་གྱི་ཤ་དེའི་མིང་དནྟི་ཞེས་པའི་དང་པོ་དས་མཚན་པ། བྱང་དུ་དོན་གྲུབ་ཀྱི་ས་བོན་
ཁཾ་ལས་རྟའི་ཤ་ཧསྟིའམ་ཧ་ཡ་ཞེས་པའི་ཧས་མཚན་པ། དབུས་སུ་མི་བསྐྱོད་པའི་ས་བོན་
ཧཱུཾ་ལས་མིའི་ཤ་ན་ར་ཞེས་པའི་དང་པོ་ནས་མཚན་པ། རིགས་ལྔའི་ས་བོན་རང་མདོག་
དང་། སྲོག་ཆགས་ཀྱི་ས་བོན་རང་མདོག་གམ་རིགས་ལྔའི་མདོག་ལྟར་བྱ། ཡི་གེ་རྣམས་
ཤ་བུབས་ཚང་གན་རྒྱལ་གྱི་སྙིང་ག །ཙོག་པུར་གནས་པའི་མཚོག་མ། ཆ་ཚང་ཧྲུམ་ཅུམ་
གཏུབས་ཏེ་སྤུངས་པའི་རྩེ་མོར་འགོད་པའི་ལུགས་གསུམ་ཡོད། ཤར་ལྷོར་སྤྱན་མའི་ས་
བོན་ལཾ་ལས་དྲི་ཆེན་ལ་རང་མིང་བི་ཌའི་དང་པོ་བི། ལྷོ་ནུབ་ཏུ་མ་མ་ཀི་སྟེ་བདག་མའི་ས་
བོན་མོ་ལས་རཀྟ་སྟེ་ཁྲག་གི་མིང་དང་པོ་ར། ནུབ་བྱང་དུ་གོས་དཀར་མོའི་ས་བོན་བཾ་ལས་
བྱང་སེམས་དཀར་པོ་ཤུ་ཏྲ་ཞེས་པའི་དང་པོ་ཤུ། བྱང་ཤར་དུ་སྒྲོལ་མའི་ས་བོན་ཏཾ་ལས་
རྐང་མར་ཏེ་རྐང་མཛྫ་ཞེས་པའི་དང་པོ་མས་མཚན་པ། མཉྫ་ནི་བྱུར་ཏེ་མྱ་ངན་གྱི་མིང་ཞེས་
ལི་ཤིའི་གུར་ཁང་ལས་བཤད། འདུས་པར་ཤ་ཆེན། བདེ་མཆོག་ཏུ་ཀླད་པ། གཞན་དུ་ཚིལ་
ཞེས་འབྱུང་བ་རྒྱུད་རང་རང་གི་གསུངས་ཚུལ་ལས་རང་རང་གང་མོས་བྱས་པས་ཆོག་
གསུངས། དབུས་སུ་རྡོ་རྗེ་དབྱིངས་ཀྱི་དབང་ཕྱུག་མའམ་རྡོ་རྗེ་རོ་ལངས་མའི་ས་བོན་བཾ་
ལས་དྲི་ཆུ་ལ་མཱུ་ཏྲ་ཞེས་པའི་དང་པོ་མཱུས་མཚན་པ། དབུས་ཀྱི་མི་ཤ་དང་དྲི་ཆུ་གཉིས་ཕན་
ཚུན་གོ་མི་འགོག་པར་རྣམ་པ་སོ་སོར་གནས་པ། དེ་རྣམས་ཁ་དོག་ལྷའམ་རྫས་མདོག་བྱ་
བ་ནི་བསྐྱེད་པའོ། བྱིན་གྱིས་བརླབ་པ་དངོས་ནི་དེ་དག་གི་སྟེང་འབྲུ་གསུམ་དཀར་དམར་
མཐིང་ག་བརྩེགས་ནས་གནས་པ། དེ་ལ་ཨོ་སྟེང་མ་བྱས་ཀྱང་རུང་ལ། བྱམས་པ་རིན་པོ་
ཆེ་ནས་ཕྱག་གིས་བརྡ་གནང་སྟེ་ཇེ་མཐོར་འགྲོ་བས་འོག་མ་བྱེད་པ་འདི་གཙོ་ཞེས་བྲག་
དཀར་དཀའ་བཅུ་རིན་པོ་ཆེས་གསུངས། དེ་ལ་རླུང་དཀྱིལ་གྱིས་རྫོགས་རིམ་སྐབས་ཀྱི་
 

རླུང་དང་། མེས་གཏུམ་མོའི་རྣལ་འབྱོར། སྒྱེད་བུ་གསུམ་གྱིས་སྣང་མཆེད་ཐོབ་གསུམ་ལ་
ལམ་ཡང་ཡོད་པས་སྤང་བླང་གཉིས་ཡོད་ཀྱང་ལམ་དུས་ཀྱི་དེའི་རྣལ་འབྱོར། ཐོད་པ་ཕྱི་
དཀར་བས་སྟོང་ཉིད། ནང་དམར་བས་བདེ་ཆེན་གྱི་ཡེ་ཤེས། དེ་གཉིས་ཐོད་པ་གཅིག་ལ་
ཚང་ཞིང་། གཞི་ལ་ཧཾ་གིས་མཚོན་པའི་བདེ་བའི་རྟེན་ཀུནྟ་ལྟ་བུའི་བྱང་སེམས་ཀྱི་གནས་
དང༌། སྐད་དོད་ཀ་པཱ་ལ་བདེ་སྐྱོང་ལ་འཇུག་པས་བདེ་སྟོང་དབྱེར་མེད་མཚོན། ཤ་ལྔས་
དག་མ་དག་གི་སྒྱུ་ལུས། བདུད་རྩི་ལྔས་དཔེ་དོན་གྱི་འོད་གསལ། སྦྱངས་རྟོགས་སྤར་
གསུམ་གྱིས་གཅིག་ཏུ་འདྲེས་པས་ཟུང་འཇུག །སྟེང་གི་ཡི་གེ་གསུམ་གྱིས་འབྲས་དུས་ཀྱི་
སྐུ་གསུམ་གྱི་རྟེན་འབྲེལ་འགྲིག་ཅིང་ལམ་འབྲས་ཀྱི་དགེ་རྩ་སྨིན་བྱེད་དུ་འགྱུར་ཚུལ་དྲན་ན་
ལམ་གྱི་གནད་རྫོགས་པ་འབྱུང་། སྟེང་གི་ཨོཾ་ལས་འོད་ཟེར་དཀར་པོ་འཕྲོས་པས་སྐུ་རྡོ་རྗེ་
རྣམ་སྣང་གི་ལྷ་ཚོགས་སྤྱན་དྲངས་ནས་ཨོཾ་ལ་ཐིམ། ཨཱལས་འོད་ཟེར་དམར་པོ་འཕྲོས་
པས་གསུང་རྡོ་རྗེ་འོད་དཔག་མེད་ཀྱི་ལྷ་ཚོགས་སྤྱན་དྲངས་ནས་ཨཱ༔ལ་ཐིམ། ཧཱུྃ་ལས་
ཐུགས་རྡོ་རྗེའི་ལྷ་ཚོགས་སྤྱན་དྲངས་ནས་ཧཱུྃ་ལ་ཐིམ། ཧཱུྃ་ཡིག་ཐོད་པའི་ནང་དུ་ལྟུང་སྟེ་
གཡས་སྐོར་དུ་ལན་གསུམ་འཁོར་ནས་དཀྲུགས་པས་ཁ་དོག་དྲི་རོ་ནུས་པའི་སྐྱོན་སྦྱངས་
པ་སྤངས་པ་ཕུན་ཚོགས་ཀྱི་སྨིན་བྱེད། ཨཱཡིག་ཐོད་པར་ལྷུང་ནས་ལན་གསུམ་དཀྲུགས་
པས་འཆི་བ་མེད་པའི་བདུད་རྩིར་བསྒྱུར་བ་རྟོགས་པ་ཕུན་ཚོགས་ཀྱི་སྨིན་བྱེད། ཨོ་ཡིག་
ཐོད་པར་ལྷུང་ནས་ལན་གསུམ་དཀྲུགས་པས་མང་པོར་སྦྱར་ཞིང་སྤེལ་བས་འབྲས་དུས་ཀྱི་
དོན་གཉིས་ཕུན་ཚོགས་འགྲུབ་པའི་རྟེན་འབྲེལ་འགྲིག་པ་དང་། འབྲུ་གསུམ་ལན་གསུམ་
བརྗོད་པའི་དང་པོས་རང་གཞན་སེམས་ཅན་གྱི་ལུས། གཉིས་པས་ངག །གསུམ་པས་ཡིད་ཀྱི་
སྒོ་ནས་བསགས་པའི་སྡིག་སྒྲིབ་ཐམས་ཅད་འོད་ནག་པོའི་རྣམ་པར་ཆད་ནས་ནང་མཆོད་
དང་འདྲེས་པ་ཕུལ་བས་ཕྱིན་ཆད་སྡིག་པས་མི་གོས་པའི་དགོས་པ་ཡོད། སྒྲུབ་ཐབས་
 

བསྒོམ་པ་ལ་ཕྱི་ནང་གི་བར་ཆད་མི་འབྱུང་ཞིང་གྲོགས་ལྡན་མཛད་ཕྱིར་སྔོན་འགྲོའི་གཏོར་
མ་འབུལ་བར། མཆོད་ཡུལ་གྱི་གཡས་ནས་མགོ་བརྩམས་ཏེ་འཕྲེད་ལ་བཤམས་པའམ།
མཆོད་ཡུལ་ལ་མགོ་བསྟན་ནས་མཆོད་ཡོན་ནས་རོལ་མོའི་བར་བརྒྱད་ཚར་བཅུ་དྲུག་
བཤམས། ཕྱོགས་སྐྱོང་གི་མཆོད་པ་སྔར་ལྟར་བསངས་སྦྱངས། མཆོད་པ་རེ་རེའི་གོ་སར་
ཨཱབརྒྱད་ཚར་བཅུ་དྲུག་དང་། དེ་ལས་ཐོད་པ་བརྒྱད་ཚར་བཅུ་དྲུགདེའི་ནང་དུ་ཆོ་གར་ཧཱུྃ་
གཉིས་འབྱུང་བས་དང་པོའི་ཚེ་ཐོད་ནང་དུ་བདེ་སྟོང་གི་ཡེ་ཤེས་ཀྱི་ས་བོན་ཧཱུཾ་སྔོན་པོ་རེ་
བསམ། ཧཱུཾ་གཉིས་པ་བརྗོད་པས་དེ་རྣམས་ཡོངས་སུ་གྱུར་པ་ལས་ངོ་བོ་བདེ་སྟོང་གི་ཡེ་
ཤེས། རྣམ་པ་མཆོད་ཡོན་སོགས་རྫས་རང་རང་། བྱེད་ལས་ཞལ་སོགས་ལ་ཟག་མེད་ཀྱི་
བདེ་བ་སྟེར་བའི་ཁྱད་པར་གསུམ་ལྡན་དུ་བསྐྱེད། ཨགྷཾ་སོགས་མཆོད་སྔགས་འབྲུ་གསུམ་
གྱི་བར་དུ་སྤེལ་བ་དང་། རང་རང་གི་ཕྱག་རྒྱས་རྡོ་རྗེ་གསུམ་གྱི་ངོ་བོར་བྱིན་གྱིས་བརླབས།
འཇིགས་བྱེད་ཞེ་སྡང་ཐབས་རྒྱུད་ཡིན་པས་སྤྱིར་བཏང་སྙིང་ཁྲག་གི་མཆོད་ཡོན་དང་ཞབས་
བསིལ། དབང་པོའི་མེ་ཏོག །ཤ་ཆེན་ཚིལ་གྱི་བདུག་སྤོས། ཞུན་ཆེན་གྱི་མར་མེ། སྙིང་ཁྲག་
གི་དྲིས་བགོས་པའི་དྲི་ཆབ། དོན་སྙིང་དང་ཤ་རུས་ཀྱི་ཞལ་ཟས། རུས་པའི་འབུད་དཀྲོལ་
གྱི་རོལ་མོ་གསུངས་ཀྱང༌། ཞི་སོགས་ལས་མཐུན་གྱི་མཆོད་པ་དགོས་པ། རྒྱལ་བ་དགེ་
འདུན་རྒྱ་མཚོས་ལྷ་མོའི་བསྐང་བར། ལྷ་རྫས་མེ་ཏོག་ཚོགས་ཀྱིས་ནམ་མཁའ་གང་། །
ཞེས་དང་དགྲ་བགེགས་མིག་དང་རྣ་བ་ལྕེ་ལ་སོགས། །ཞེས་དང་པཎ་ཆེན་ཆོས་རྒྱན་
གྱིས། པདྨ་ཨུཏྤལ་ཀུ་མུ་ད་ལ་སོགས། །ཞེས་དང་། དགྲ་བགེགས་དབང་པོའི་མེ་ཏོག་
རི་རབ་ལྟར། །ཞེས་སོགས་ཞི་དྲག་གི་ཉེར་སྤྱོད་ཚང་བར་མཛད་པས་ཤེས་སོ། མཆོད་
པ་ཕུལ་བས་ཐུགས་རྒྱུད་ལ་བདེ་བ་འཁྲུངས་པར་ངེས་ཀྱང་རང་རེ་ཐ་མལ་གྱི་སྣང་ཞེན་
གྱིས་སྒྲིབ་ནས་ཕུལ་ཀྱང་མི་བཞེས་སྙམ་པ་དང་། མཆོད་རྫས་སྡུག་བདེན་ཡིན་པས་དེས་
 

ཟག་མེད་ཀྱི་བདེ་བ་མི་བསྐྱེད་སྙམ་པ་སྐྱེ་སྲིད་ཀྱང་། མཆོད་ཡུལ་གྱི་ལྷ་རྣམས་གྲངས་མེད་
གསུམ་གྱི་ཚོགས་མཐར་ཕྱིན་ནས་འཕྲིན་ལས་ལྷུན་གྲུབ་ལ་མངའ་བརྙེས་པས་ཟག་མེད་ཀྱི་
བདེ་བ་སྐྱེད་པའི་ནུས་ལྡན་དུ་མོས་ནས་ཕུལ་ན་གསོལ་དུ་བཀོད་པ་ན་དེར་གྱུར་འགྲོ་བས་
ཚོགས་རྫོགས་ཚབས་ཆེ། སངས་རྒྱས་བཅོམ་ལྡན་འདས་དངོས་སུ་མཆོད་པའི་ཚེ་ཡང་ད་
ལྟའི་དངོས་པོ་འདི་ཀ་ཕུལ་བ་གྲོང་ཁྱེར་དགྲ་མཐའི་རྒྱལ་པོ་མེས་བྱིན་གྱིས་སྟོན་པ་སྤྱན་
དྲངས་ནས་བློན་པོ་གདུག་པའི་དབང་དུ་གྱུར་ཏེ་སྦྱིན་བདག་མ་མཛད་པས་ཚོང་པ་ཞིག་
གིས་རྟ་ཆས་ཀྱི་ཆ་ཤས་དབྱར་ཟླ་བ་གསུམ་སྟོན་པ་འཁོར་བཅས་ལ་ཕུལ་བས་གཞན་
རྣམས་འོ་བརྒྱལ་ཀྱང་། སྟོན་པས་ཚེམ་གྱི་བར་ནས་འབྲུ་གཅིག་ཀུན་དགའ་བོ་ལ་སྩལ་བ་
ལྷའི་ཁ་ཟས་རོ་བརྒྱ་པ་ལས་ལྷག་པ་བྱུང་ཚུལ། འདི་ལ་རོ་མི་ཞིམ་པ་རོ་མཆོག་སྣང་། །
ཞེས་པའི་ཤེས་བྱེད་དུ་འདྲེན་པ་དེ་རེད། འདི་ལ་མཁས་གྲུབ་རིན་པོ་ཆེས། སྤྱིར་རོ་མི་ཞིམ་
པ་སངས་རྒྱས་ལ་རོ་ཞིམ་པར་མི་སྣང་ཡང་གསོལ་དུ་བཀོད་པ་ན་རོ་ཞིམ་པར་གྱུར་པས་
དེ་ལྟར་སྣང་བ་གྲངས་མེད་ཀྱི་ཚོགས་ཀྱི་མཐུ་ཡིན་གསུངས། དེས་ན་མདོ་ལས། དཀོན་
མཆོག་གསུམ་གྱི་བདེན་པ་དང་། ཞེས་སོགས་བདེན་སྟོབས་བརྗོད་པ་སྟོབས་ཆེ་བར་མ་
ཟད། དེ་ལ་སྔགས་དང་ཏིང་འཛིན་ཕྱག་རྒྱ་དང་། དེ་ལྟར་གྱུར་ཅིག་སྙམ་པའི་མོས་པ་དང་
ཡིད་ཆེས་བརྟན་པོ་བྱས་པས་ལྷག་པར་ཟབ་པ་འབྱུང་། ༈ ཕྱོགས་སྐྱོང་གི་གཏོར་མ་བྱིན་
རླབས་ནང་མཆོད་དང་འདྲ་ཡང་། ནང་མཆོད་བཏུང་བ་དང་། གཏོར་མ་ཞི་སོགས་རང་རང་
གི་ལས་མཐུན་གྱིས་ཟླུམ་པོ་གྲུ་བཞི་སོགས་བཟའ་བའི་རྣམ་པ་ལ་མྱང་པས་ཟག་མེད་ཀྱི་
བདེ་བ་ཁྱད་པར་ཅན་སྐྱེད་པའི་བདུད་རྩིར་བསམ། འདི་ལ། འདོད་པ་སྙིང་གར་བཞག་བྱ་
སྟེ། །ཞེས་པའི་མན་ངག་གི་བཤད་པ་ནང་མཆོད་དང་གཏོར་མ་གཉིས་ཀའི་སྐབས་སུ་
གནང་ཡང་ཕྱི་མ་ལ་མཛད་པ་ཤས་ཆེ་བས། རང་གི་སྙིང་གའམ་མདུན་དུ་སྟེགས་བུའི་སྟེང་
 

ཟླ་གདན་ལ་གང་འདོད་པའི་བསྒྲུབ་བྱ་བཀོད་ནས་འབྲུ་གསུམ་ལན་གསུམ་བརྗོད་པས་
དེས་མཚོན་ནས་རང་གཞན་སེམས་ཅན་ཐམས་ཅད་ཀྱི་སྒོ་གསུམ་གྱི་སྡིག་སྒྲིབ་དང་ཉེས་
ལྟུང་། དེའི་རྒྱུའི་ཀུན་སློང་། དེ་སྐྱེད་བྱེད་ཀྱི་བག་ཆགས། འབྲས་བུ་ནད་གདོན་བར་ཆད་
ཐམས་ཅད་འོད་ནག་པོའི་རྣམ་པར་ཟད་ཀྱི་ཆད་ནས་གཏོར་མ་ལ་ཐིམ་པས་དབྱེར་མེད་
དུ་འདྲེས་པ་ལྷ་ལ་ཕུལ་བས་ཉེས་སྐྱོན་དེ་དག་ཞི་བའི་དགོས་པ་ཡོད། དམིགས་བསལ་
བཤེས་གཉེན་བསྟེན་ཚུལ་ལ་བློ་སྦྱོང་བའི་སྐབས་བཤེས་གཉེན་ལ་མ་གུས་པ་སོགས་དེའི་
མི་མཐུན་ཕྱོགས་དང་། ཤེས་རབ་སྒྲུབ་པ་ལ་རྨོངས་མུན་དང་། ཚེ་སྒྲུབ་པ་ལ་དེའི་འགལ་
རྐྱེན་ཐམས་ཅད་རྦད་ཀྱིས་ཆད་ནས་གཏོར་མ་ལ་བསྟིམ་པ་དང་། ཕུལ་ནས་དེ་དང་རྗེས་སུ་
མཐུན་པའི་འཕྲིན་ལས་བཅོལ་བ་སོགས་སྐབས་དང་སྦྱོར་ཤེས་དགོས། ཕྱོགས་སྐྱོང་འོད་
གསལ་དུ་འཇུག་ཚུལ་ལ་ཞི་རྒྱས་དབང་དྲག་གི་དབྱེ་བས་བཞི་ཡོད་པས་འོད་ཟེར་གྱིས་
བཀུག་པ་ཞི་བ་དང་། ཕུར་གདབ་སོགས་བྱ་བ་དྲག་པོ་ཡིན་ཞེས་རྒྱས་པ་དང་དབང་ལ་
གསུང་བཤད་ཟུར་དུ་མ་མཛད། ཕྱོགས་སྐྱོང་འགུགས་ཚུལ་རྒྱས་འབྲིང་བསྡུས་གསུམ་
ཡོད་པས། རྒྱས་པར་བྱེད་ན། རང་གི་ཐུགས་ཀར་ཉི་མ་ལ་ཧཱུྃ་གི་མཐར་ཨོཾ་ཧཱིཙྪིནས། ཨཱ་
ཀན་ཡ་ཛསྭཱཧཱ། ཞེས་འགུགས་སྔགས་བཀོད་དེ་ངག་ཏུ་བརྗོད་པས་རང་གི་སྙིང་ག་ནས་ཁྲོ་
བོ་གཤིན་རྗེ་གཤེད་ལྕགས་ཀྱུ་དང་ཞགས་པ་ཐོགས་པ་བཅུ་དྲུག་གམ་དཔག་མེད་སྤྲོས་ཏེ་
ཕྱོགས་སྐྱོང་རྣམས་བཀུགས་ཏེ་འཁོད་པར་མོས་ལ་ཤར་དུ་དབང་པོ་དམར་སེར་ཞེས་སོགས་
ཆོ་གའི་ཚིག་རིས་ལྟར་བསྐྱེད། ལྷོར་གཤིན་རྗེ་ནག་པོ་ཞེས་པའི་སྐབས་ཆོས་རྒྱལ་ནང་
སྒྲུབ། འཁོར་ལས་བཞིའི་གཤིན་རྗེ། ཙ་མུཎྜི་དང་ལྷ་མོ། ཕོ་བརྒྱད་མོ་བརྒྱད་བཅས་བསྐྱེད་
པ་གལ་ཆེ། ལུས་ངན་རྣམ་སྲས་ལ་གོ་དགོས། ཕྱག་མཚན་ས་བོན་གྱི་གྲོང་ཁྱེར་ནི་འབྲས་
བུའི་སྙེ་མ་སྟེ་སྙེ་མ་གཅིག་གི་ནང་ས་བོན་སྣ་ཚོགས་ཀྱིས་གང་བས་གྲོང་ཁྱེར་ཟེར། ནེའུ་
 

ལེ་ནི་སྲེ་མོང་སྟེ་བྱི་ལ་བྲིས་པ་མ་དག་པ་ཡིན། འདི་གཡང་རྫས་ཁྱད་འཕགས་ཡིན་པས་
རྣམ་སྲས་ལས་ཚོགས་སུ་སྲེ་མོང་གི་རྐྱལ་པར་རྫས་སྒྲུབ་རྒྱུ་ཡོད། བསོད་གྲགས་རྡོ་རྗེ་
འཆང་གིས། འདིའི་ནེའུ་ལེ་སྲེ་མོང་ཡིན་པ་རེད། ངེད་ཨུར་གེའི་ཁྲིའི་དུས་ལྷ་གུར་ནང་སྲེ་
མོང་བྱུང་བ་ལྟས་ངན་པར་གོ་ནས་བསད་འདུག །སྐུ་ཞབས་ལ་ཞུས་པར། ལྤགས་པ་ཁྱེར་
ཤོག་གསུངས་ནས་བསྣམས་ཏེ་ཕེབས་འདུག །ངས་མ་ཤེས་ཀྱང་དེ་དུས་ང་ལ་ཡོ་བྱད་དགའ་
པོ་བྱུང་བ་དེའི་རྟེན་འབྲེལ་ཡིན་འདྲ་གསུངས། ཉེ་དབང་ནི་ཁྱབ་འཇུག་སྟེ་ཕྱག་མཚན་
གཅོད་པའི་འཁོར་ལོ་ནི་མུ་ཁྱུད་མེད་པ་དང་། སྲུབ་ཤིང་རིག་བྱེད་ལྟར་ན་རི་རབ་དང་།
ནོར་བུ་ཀོ་སྟུ་བྷ་སར་ལྡན་ནམ་ས་མོས་ཏེ་རྒྱ་མཚོ་བསྲུབ་པ་ལས་ཐོན་པར་བཤད། ཚོགས་
བདག་གི་བཞོན་པ་བྱི་བ་ནི་ཙི་གུ་སྟེ། ཕལ་པ་ཅི་ལ་ཡིན་ཀྱང་ནོར་ལྷར་མཚོན་ཕྱིར་ཙི་ཙི་
བསགས་པ་ལ་མཁས་པའི་རྟེན་འབྲེལ་དང་སྒོ་བསྟུན་ནས་རྣམ་པ་དེ་འདྲ་བྱས། ཕྱག་
མཚན་ལ་དུ་ནི་རྫས་བརྒྱད་སྦྱར་བ་ཚོགས་བདག་མཆོད་པའི་རྫས་ཡིན། སྟེང་འོག་ཏུ་
དམིགས་མ་ནུས་ན་དབང་པོ་དང་ཆུ་ལྷའི་གཡས་སུ་སྟེང་འོག་གི་ཕྱོགས་སྐྱོང་གསལ་བཏབ་
པས་ཆོག དེ་དག་གི་འཁོར་སྲིད་པ་གསུམ་གྱི་འབྱུང་པོའི་ཚོགས་དང་བཅས་གསལ་
འདེབས་པ་དགོས་པ་ཆེ། ལྕགས་མཁར་ལྟ་བུའི་སྐབས། དེའི་ཕྱི་རོལ་ཏུ་དམ་ཅན་རྒྱ་
མཚོའི་དམག་ཚོགས་བསྐྱེད་པ་རྒྱས་པར་ཕྱེ་བ་ལས་དོན་ལ་འཁོར་དུ་ཚང་བས་ཕྱོགས་
སྐྱོང་གཙོ་ཆེ་བ་ལ་སྲིད་ཞིའི་མགྲོན་ཐམས་ཅད་འདུས་པ་ལྟ་བུ་ཡིན། དེ་ནས་རང་གི་ཐུགས་
ཀའི་ཧཱུྃ་གི་མཐར་ཕུར་གདབ་ཀྱི་སྔགས་བཀོད་ལ་སྙིང་ག་ནས་ཁྲོ་བོ་གཤིན་རྗེ་གཤེད་ཕུར་བུ་
ཐོགས་པ་དཔག་མེད་སྤྲོས་པ་ལ་བཀའ་བསྒོ་བའི་ཚུལ་གྱིས་སྔགས་བརྗོད། ཤིན་ཏུ་མ་རུང་
བ་ལ་ཕུར་བུ་འདེབས་དགོས་པའི་སྐབས་ཡོད་ཀྱང་། འདིར་ཕྱོགས་སྐྱོང་དཀར་ནག་
ཐམས་ཅད་བཀུགས་པས་སྤྱི་མགྲིན་རྐང་པར་ཕུར་བུ་རེག་ཙམ་བྱས་པས་གནས་འགྱུར་ཏེ་
 

འཇིགས་བྱེད་ཞལ་གཅིག་ཕྱག་གཉིས་ཡུམ་བཅས་སུ་མོས། དེ་ལས་བསྐྱེད་ཆོག་བཞག་
པ་འབྲིང་པོ་སྟེ་གུ་གེ་ཡོངས་འཛིན་བློ་བཟང་བསྟན་འཛིན་པས་དེ་ལྟར་མཛད་པས་བཀྲས་
ལྷུན་དུ་ཡོད་པ་འདྲ། བསྡུས་པ་ཆོ་གའི་ཚིག་རིས་ལྟར་རང་གི་ཐུགས་ཀའི་ཧཱུཾ་སྔོན་པོ་
ལས་ཁྲོ་བོའམ་འོད་ཟེར་སྤྲོས་པས་ཕྱོགས་སྐྱོང་འཁོར་བཅས་བཀུགས་ཏེ། དཔལ་འཛིན་
དང་བློ་བཟང་སྙིང་པོའི་གཤེད་དམར་གྱི་ཆོ་ག་ལྟར་གཏོར་སྣོད་ཀྱི་ཕྱོགས་བཅུར་འགོད་
དམ་སྒྲུབ་པ་པོའི་མཐའ་སྐོར་དུ་འགོད། དཀྱིལ་ཆོག་རྡོ་རྗེ་ཕྲེང་བའི་ཕྱི་རོལ་མཆོད་པ་ལྟར་
དབུས་སུ་ཆོས་རྒྱལ་འཁོར་བཅས་དང་། མཐར་ཕྱོགས་སྐྱོང་བཀོད་ཀྱང་རུང༌། དེ་ནས་
ཕྱོགས་སྐྱོང་དམིགས་ཡུལ་དུ་བྱས་ཏེ་རང་སེམས་སྟོང་པ་ཉིད་ལ་ཞུགས་པའི་རྐྱེན་གྱིས་
ཕྱོགས་སྐྱོང་རྣམས་ཀྱང་སྟོང་པ་ཉིད་ལ་ཞུགས་ཏེ་སེམས་རང་བཞིན་གྱི་འོད་གསལ་བའི་
གློ་བུར་གྱི་དྲི་མ་ཆོས་དབྱིངས་སུ་ཟད་དེ་ལྷའི་སྐུར་བཞེངས་པའི་ལྗགས་ཧཱུྃ་ལས་རྡོ་རྗེའི་
རྣམ་པར་གྱུར་པའི་རྩེ་མོ་འོད་ཀྱི་སྦུ་གུ་ཅན་དུ་བསམ་པ་ཡི་དམ་དང་ཆོས་སྐྱོང་ངོ་བོ་དབྱེར་
མེད་དུ་བྱེད་པའི་ཐབས་ཞིག་རེད། རང་གི་སྙིང་ག་ནས་ལྷ་མོ་རོ་རྡོ་རྗེ་མ་སྤྲོས་ཏེ་ཐོད་པས་
བདུད་རྩི་ལུམ་ལུམ་བཅུས་ནས་ཕུལ་བར་བསམ། ཐང་སག་པས། ལྷ་མོ་རྡོ་རྗེ་རོ་ལངས་
མས། །ཞེས་གསུངས་པ་བརྟག་གསུངས། སྲད་རྒྱུད་ལུགས་ལ་མདུན་གྱི་ནམ་མཁར་
སྐད་ཅིག་གིས་དཔལ་རྡོ་རྗེ་འཇིགས་བྱེད་ལྷ་བཅུ་གསུམ་གྱི་རྟེན་དང་བརྟེན་པར་བཅས་
པའི་དཀྱིལ་འཁོར་བསྐྱེད་ནས་ཡ་མ་རཱ་ཛཱ་ཚར་གཅིག་བརྗོད་དེ་གཏོར་མའི་ཕུད་ཕུལ། ཐོད་
པའི་བདུད་རྩི་ཞལ་དུ་གསོལ་བའི་ཁུ་བ་ཞལ་གྱི་གྲྭ་ནས་ལུད་པ་གཏོར་མ་དང་འདྲེས་
པས་ཕྱོགས་སྐྱོང་རྣམས་ཀྱི་རྒྱུད་བྱིན་གྱིས་བརླབས། ཕྱོགས་སྐྱོང་རྣམས་ཤ་ཁྲག་ལ་ལོངས་
སྤྱོད་པའི་གནང་བ་སྔོན་བྱུང་ལྟར་ཞུས་ཤིང་ལས་འགྲུབ་པར་གསོལ་བ་བཏབ་པས་ཞལ་
གྱིས་བཞེས་ནས་གནང་བ་སྩལ། སྒྲུབ་པ་པོས་གང་བཅོལ་བའི་ལས་ཐོགས་མེད་འགྲུབ་

པའི་ནུས་ལྡན་དུ་བྱིན་གྱིས་བརླབས་པར་བསམ་པ་ལཱ་ལི་ཏས། ཤ་རྣམས་ཀུན་གྱི་གཏོར་
མ་ནི། །འབྱུང་པོ་ལ་སོགས་འཇིགས་ལ་སྦྱིན། །དང་པོར་ལྷ་ལ་བཟོད་པར་གསོལ། །
ཞེས་དང་། ཟ་མ་ཏོག་ལས། ལྷ་དང་འབྱུང་པོ་ལ་གཏོར་མ་ཕུལ། ཞེས་དང་། ཞྭ་ལུ་པས།
རྩ་སྔགས་རྒྱལ་པོས་བཅོམ་ལྡན་མཆོད། །ཅེས་པའི་དོན་དུ་བཞེད། བསོད་གྲགས་རྡོ་རྗེ་
འཆང་ནས་པཎ་ཆེན་དཔལ་ལྡན་ཡེ་ཤེས་ལས་ཀྱང་འདིའི་ཁྲིད་གསན་པས། པཎ་ཆེན་
ནས། བདུད་རྩི་ཕུལ་བ་སོག་པོས་ཐ་ཐཱ་ཤི་ཟ་བ་ལྟར་ཧབ་དིར་གྱིས་ཟོས་པའི་ཞལ་གྱི་གྲྭ་
ནས་འཛག་པ་ཐོད་པར་བབས། ཐོད་པ་གཏོར་མའི་ནང་ཁ་སྦུབས་པས་མགྲོན་རྣམས་ལ་
ལྷག་པར་ཟག་མེད་ཀྱི་བདེ་བ་བསྐྱེད་པའི་ནུས་ལྡན་དུ་བྱིན་གྱིས་བརླབ་པར་བསམ་གསུངས་
གསུང་། དབེན་སའི་ལུགས་ལ་གཏོར་སྣོད་ཀྱི་ཐོད་པའི་ཁར་ཡ་མ་རཱ་ཛཱའི་སྔགས་དབུ་ཅན་
གསེར་གྱི་ཡེ་གེའི་རྣམ་པ་གྱེན་འགྲེང་བགོད། དེ་ལ་དམིགས་ཏེ་རྩ་སྔགས་བརྗོད་པ་དང་
སྔགས་ཐོད་པའི་ནང་ལྷུང་སྟེ་ཞུ་ནས་བདུད་རྩི་དང་འདྲེས་པས་སྔགས་ཀྱི་གཟུགས་ཀྱིས་
བྱིན་གྱིས་རློབ་པ་ལཱ་ལི་ཏས། རྩ་བའི་སྔགས་ཀྱི་བྱིན་གྱིས་བརླབས། །ཞེས་པའི་དོན་
ཡིན་པར་གསུངས། ཨ་རིགས་དགེ་བཤེས་འོད་ཟེར་དང་གཏམ་གླེང་བར། ཕུད་ཕུལ་ནས་
གནང་བ་ཞུ་བ་མི་འཐད། འཇིགས་བྱེད་རང་གི་བཀས་སོད་ཆོད་ཅེས་བསྒོས་ཡོད་པས་ཞུ་
ཅི་ལ་དགོས་ཟེར། པཎ་ཆེན་ཡོངས་འཛིན་བགྲེས་པ་འབྲོང་རྩེ་ཞལ་སྔ་ནས་བློ་བཟང་ཚུལ་
ཁྲིམས་ཀྱིས། སྔོན་ཡིན་ན་ང་ཚོ་བཀྲ་ཤིས་ལྷུན་པོ་འདི་དབེན་ས་སྙན་བརྒྱུད་ནང་ལྟར་རེད།
ཕྱོགས་སྐྱོང་ལ་གཏོར་མ་འབུལ་བའི་སྐབས། རྩ་སྔགས་རྒྱལ་པོས་བཅོམ་ལྡན་མཆོད། །
ཅེས་པ་དེ་ལ་དམིགས་ཕུག་ནས་དགག་པ་ཞེད་པོ་གཏོང་གི་ཡོད། དུས་ཕྱིས་རྗེ་དེ་ཉིད་
ཀྱིས་བྱམས་པ་རིན་པོ་ཆེ་ལ་འཇིགས་བྱེད་བསྐྱེད་རྫོགས་གསན་ནས་ད་ལྟ་རྗེ་དེ་ཉིད་ཀྱི་
གསུང་ནའང་དེ་འདྲ་འདུག་འདུག་ཅེས་ཅུང་ཐུགས་ལ་མ་བདེ་བ་ལྟ་བུ་མཛད། མཁས་གྲུབ་
 

རིན་པོ་ཆེའི་འཇིགས་བྱེད་བསྐྱེད་རིམ་ཆེན་མོར་དགག་སྒྲུབ་ཡང་མཛད་པས་གསུང་རྒྱུན་
གཉིས་ཀ་སྔོན་ནས་ཡོད་པར་ངེས། གཏོར་འབུལ་གྱི་སྔགས། ཨོཾ་བྷུ་ཙ་ར་ཎཾ། ནས། ཕཊ་
ཨུཏྟ་ར་ཏི་ག་ཡ་ཞེས་པའི་བར་ཉེ་སྙིང་ཡ་མནྟ་ཀ་དང་ཆོས་རྒྱལ་འཁོར་བཅས་ཀྱི་མཚན་
སྔགས་སྤེལ་བ་དང་། ཨོཾ་ཨི། ནས། ཕཊ་སརྦ་བྷུ་ཏེ་བྷཞེས་ཧཱི དང་ཕྱོགས་སྐྱོང་གི་ས་
བོན་དང་མིང་སྤེལ་བ་དེ་དག་གི་རྒྱུད་བྱིན་གྱིས་རློབས་ཆེད་ཡིན། དེ་ལ་བྷུ་ཙ་ར་ཎི་ས་སྟེང་
ན་སྤྱོད་པ་དམ་ཅན་ཆོས་རྒྱལ། པཱ་ཏ་ལ་ཙ་ར་ཡ་ས་འོག་ན་སྤྱོད་པ་ཙ་མུཎྜི་སྟེ་རྒན་བྱེད་མ།
ཁེ་ཙ་ར་ཡ་མཁའ་ལ་སྤྱོད་པ་དཔལ་ལྡན་ལྷ་མོ། པཱུརྱ་ནི་ག་ཎཾ་སོགས་ཤར་ཕྱོགས་ན་སྤྱོད་པ་
སོགས་ནང་སྒྲུབ་ཀྱི་འཁོར་ལས་བཞིའི་གཤིན་རྗེ་བཞི་ལ་བྱེད་པ་འདིས་ཕྱོགས་སྐྱོང་གི་གཙོ་
བོ་ཆོས་རྒྱལ་ནང་སྒྲུབ་ལ་བྱེད་པར་གསལ་བས་བསྐྱེད་རིམ་འགའ་ཞིག་དང་། དབེན་སའི་
གསུང་སྒྲོས་ལས་ཆོས་རྒྱལ་འཁོར་བཅས་འོད་གསལ་དུ་བཅུག་ཀྱང་སྐུའི་རྣམ་པ་མི་
བསྒྱུར་བར་གསུངས་པ་ལ་དགོས་པ་ཆེ་སྙམ་སྟེ། རྡོ་རྗེ་འཇིགས་བྱེད་རྗེ་བཙུན་འཇམ་
དབྱངས་དྲག་ཏུ་ཁྲོས་པ་དང་། དམ་ཅན་ཆོས་རྒྱལ་ཡང་འཇམ་དཔལ་ཞི་དྲག་བཀའ་སྡོད་ཀྱི་
རྣམ་པར་སྤྲུལ་ནས་སྔོན་བྱུང་ལ་ཡང་ཡི་དམ་རྡོ་རྗེ་འཇིགས་བྱེད་ཀྱིས་བཀའ་སྡོད་ཆོས་
རྒྱལ་གྱི་རྣམ་ཅན་ལ་བཀའ་བསྒོས་ཤིང་། ཁྱད་པར། ང་ཡི་བསྟན་པ་བྱུང་བའི་ཚེ། །
བཀའ་བསྒོའི་ལས་རྣམས་ཚུལ་བཞིན་གྱིས། །ཞེས་རྗེའི་བསྟན་པ་འདི་ལ་རྡོ་རྗེ་འཇིགས་
བྱེད་རང་ཉིད་ཀྱིས་ང་ཡི་བསྟན་པ་ཞེས་བདག་ཏུ་བཟུང་ནས་ལྷག་པར་འཕྲིན་ལས་གཉེར་
དུ་གཏད་ཅིང་། མཁས་གྲུབ་ཁྱུང་པོའི་མགོན་པོའི་བསྐང་བར། གཙང་རིས་དཔལ་མགོན་
བདུན་ཅུའི་ཐུགས་དམ་བསྐང་། །ཞེས་ཡོད་པ་དགེ་ལུགས་པས། དམ་ཅན་ཆོས་ཀྱི་
རྒྱལ་པོའི་ཐུགས་དམ་བསྐང་། །ཞེས་བསྒྱུར་བའང་དཔལ་མགོན་བདུན་ཅུའི་གཙོ་བོ་
དམ་ཅན་ཆོས་རྒྱལ་ཡིན་པས་མགོན་པོ་འཁོར་བཅས་བསྐྱེད་ན་ཆོས་རྒྱལ་རང་ཤུགས་
 

ཀྱིས་ཡོང་བར་མ་ཟད་ཆོས་སྲུང་ཐམས་ཅད་འཁོར་དུ་ཚང་བ་བྱས་ཆོག་པ་དང་། འཇམ་
དབྱངས་བཀའ་སྡོད་དམ་ཅན་ཆོས་རྒྱལ་ལ། །ཞེས་པའི་ཤིས་བརྗོད་ལ། རྒྱུད་སྟོད་སྨད་
ཀྱིས་དམ་ཅན་རྒྱ་མཚོ་ལ། །ཞེས་བསྒྱུར་བ་ཡང་འདི་འདྲའི་གནད་གོ་ཆེད་ཡིན་པས་སོ།
ཕྱོགས་སྐྱོང་གི་གཏོར་སྔགས་ལ། ཨཱིནྡྲ་དབང་པོ། ཡ་མ་གཤིན་རྗེ། ཝ་རུ་ཎ་ཆུ་ལྷ། ཡཀྴི་
གནོད་སྦྱིན། ཀོ་ཤི་ཀ་བརྒྱ་བྱིན་སོགས་སྟེང་ཕྱོགས་པ་རྣམས་སྡུད། ཨེ་དྷ་ན་མེ་ལྷ། ཨ་
བིཀ་མངོན་སྲུང་བ་སྟེ་སྲིན་པོ། དེ་བ་རླུང་ལྷ། བྷོ་ནི་སའི་ལྷ་མོ་སྟེ་ཐག་བཟང་རིས་སོགས་
སྡུད། བྱོ་སའི་ལྷ་མོའི་མིང་ཡིན་པས་བྷ་ཡོ་ཞེས་བྲལ་ནས་མི་བཀླག་པར་བློ་ཞེས་བརྗོད་
པར་པཎ་ཆེན་དཔལ་ལྡན་ཡེ་ཤེས་གསུངས་ཞེས་བསོད་གྲགས་རྡོ་རྗེ་འཆང་དེ་ལྟར་མཛད།
ཀུན་མཁྱེན་གོང་མའི་བསྐྱེད་རིམ་དུ། བློ་ནི་ས་སྟེ། ཞེས་གསུངས་པར་དཔག་ན་བྷུ་མི་ས་
ལ་འཇུག་པས་ཕྲལ་ནས་བརྗོད་ཀྱང་རུང་བ་འདྲ། སརྦ་ནི་ཐམས་ཅད་དེ་ཕྱོགས་སྐྱོང་ཐམས་
ཅད་ལ་སྦྱོར། བྷུ་ཏེ་ནི་དབང་ལྡན་སོགས་འབྱུང་པོ་རྣམས་ཏེ། ཧཱུཾ་བྷོ་ཕཊ་ཞེས་ཕཊ་ཡར་
སྦྱོར་བ་མ་དག་པ་ཡིན་པས། ཕཊ་སརྦ་བྷུ་ཏེ་ཞེས་མར་སྦྱོར་དགོས། ཆུ་གཉིས་ཉེར་
སྤྱོད་འབུལ་བའི་སྔགས་དོན་ཕྱོགས་བཅུའི་འཇིག་རྟེན་སྐྱོང་བ་འཁོར་དང་བཅས་པས་
མཆོད་ཡོན་སོགས་སོ་སོར་བཞེས། ཞེས་པ་སྟེ། ཨོཾ་ཞེས་རང་གི་སྙིང་ག་ནས་མཆོད་ལྷ་
སྤྲོ་བའི་བརྡར་སེ་གོལ་ཕར་རྡེབ། ཨགྷཾ་ཞེས་མཆོད་ཡོན་གྱི་ཕྱག་རྒྱ་དང་བཅས་ཕུལ། ཕྲ་
ཏིཙྪས་བཞེས། ཧཱུྃ་ཞེས་མཆོད་ལྷ་སྙིང་གར་བསྡུ་བའི་བརྡར་སེ་གོལ་ཚུར་རྡེབ་པ་གཞན་ལ་
འདྲ། ཕྱག་རྒྱའི་སྐབས་མཐེ་བོང་གིས་རྡོ་དྲིལ་འཛིན་པའི་ལྷག་མ་སོར་མོ་བརྒྱད་ཀྱིས་སྙིང་
གའི་རྩ་འདབ་མཚོན། པད་ཀོར་སོགས་ཕྱག་རྒྱ་ཕལ་ཆེར་སྙིང་གའི་ཐད་ནས་བྱེད་པ་བརྟན་
གཡོ་ཐམས་ཅད་ཀྱི་བྱེད་པོ་ཤིན་ཏུ་ཕྲ་བའི་རླུང་སེམས་ཡིན་པས་དེའི་རྣམ་འཕྲུལ་དུ་གོ་བ་
དང་། ལག་པ་གཡས་གཡོན་གྱིས་ཐབས་ཤེས་མཚོན་པས་པད་ཀོར་ལ་གཡས་པ་འོག་ཏུ་
 

མ་ཤོར་བ་དགོས། བཅོམ་ལྡན་འདས་ཀྱི་སོར་མོ་ངང་པའི་རྒྱལ་པོ་ལྟར་དྲ་བས་འབྲེལ་བ་
འགྲུབ་པའི་རྟེན་འབྲེལ་དུ་ཚིག་དབུས་མ་ཕན་ཆད་ལས་མི་འཐོར། མཆོད་ལྷ་དང་འོད་ཟེར་
གང་སྤྲོས་སྙིང་གར་སྡུད་པ་དེར་རླུང་འདུ་བ་དང་། ཕར་སྤྲོ་བ་དལ། ཚུར་སྡུད་པ་མྱུར་བ་
བྱས་ན་རླུང་འདུ་སླ་བའི་སྨིན་བྱེད་དུ་འགྱུར། པད་ཀོར་བྱས་པ་མཆོད་ལྷའི་རྣམ་འགྱུར་དང་
སྒྱུ་འཕྲུལ་ལ་གོ་དགོས། སྔགས་ལ་འབྲུ་གསུམ་བཏགས་པས་ནང་མཆོད་ཕུལ་ལ་ཐུགས་
རྒྱུད་བདེ་བས་ཚིམ་ཞིང་། སྐུ་ལུས་ཀྱི་ཆ་ཐམས་ཅད་བདེ་བས་གང་བར་བསམ། བཅོམ་
ལྡན་ཆོས་རྗེ་སོགས་སྤྱིའི་འདོད་གསོལ་ཏེ། སྟོན་པ་བཅོམ་ལྡན་འདས་དང་། དེ་ཉིད་འཇམ་
དབྱངས་ཞི་དྲག་གི་རྣམ་པར་བསྟན་པའི་སྤྱན་ལམ་སྟེ་མངོན་སུམ་དུ་བདུད་འདུལ། བསྟན་
པ་བསྲུང་ཞེས་ཞལ་གྱིས་བཞེས་པས་ལས་ཀྱི་གཤིན་རྗེ་ཆོས་ཀྱི་རྒྱལ་པོ། མ་མོ་ཆེན་མོ་ཙ་
མུཎྜི། མཁའ་འགྲོ་མ་སྟེ་དཔལ་ལྡན་ལྷ་མོ། འབྱུང་པོ་རོ་ལངས་ཏེ་ཕྱོགས་སྐྱོང་འཁོར་
བཅས། གང་གྱིས་ཟེར་བ་དེ་བཞིན་བགྱིད་པའི་ཅི་བགྱིའི་བཀའ་ཉན་དང་། ཕྱི་ནང་སྐྱོང་བའི་
དམ་ཅན་ལ་གསུང་བཤད་གསལ་པོ་མ་མཛད་ཀྱང་། ཕྱིའི་དམ་ཅན་ནི་ཆོས་རྒྱལ་སོགས་
ཕྱོགས་སྐྱོང་གོང་ལྟར་དང་། ནང་གི་ཕྱོགས་སྐྱོང་གི་ཐ་སྙད་དངོས་སུ་མི་གསལ་ཡང་། བདེ་
མཆོག་ཏུ་ལུས་ཀྱི་གནས་ཉེར་བཞི་དཔའ་བོ་མཁའ་འགྲོ་བསྒོམ་པའི་རྟེན་འབྲེལ་གྱིས་ཕྱིའི་
ཡུལ་ཉེར་བཞིའི་དཔའ་བོ་མཁའ་འགྲོ་ལུས་ཀྱི་གནས་དེ་དང་དེར་ཞུགས་ནས་རྩ་ཁམས་
བྱིན་གྱིས་བརླབས་ཏེ་དངོས་གྲུབ་སྟེར་བར་གསུངས་པ་དང་། གནས་བཞིའི་རྩ་འཁོར་
རྣམས་མཁའ་འགྲོ་མའི་གྲངས་དང་སྦྱར་རྒྱུ་ཡོད་པ་རྒྱུད་ཀྱི་དགོངས་པ་རེད། དེས་ན་མ་
དག་པའི་རྩ་རླུང་གི་དབང་གིས་མ་དག་པའི་སྣོད་བཅུད་ཀྱི་སྣང་བ་སྣ་ཚོགས་འཆར། རྩ་
རླུང་ཐིག་ལེ་རྣམ་པར་དག་ན་བརྟན་གཡོ་ཐམས་ཅད་དག་པའི་རྣམ་རོལ་དུ་འཆར་བས་མ་
དག་པ་དང་། དག་པ་དང་། ཆ་འགའ་དག་པའི་ཆ་ནས་དེ་སྐྱོང་བའི་ཕྱོགས་སྐྱོང་ཡང་དེ་
 

ལྟར་ཡོད་ལ། སྲིད་པ་གསུམ་གྱི་འབྱུང་པོ་བྱས་ཀྱང་དེའི་རྣམ་པར་རོལ་བའི་སངས་རྒྱས་
བྱང་སེམས་ཡོད་ཚུལ་མདོ་ལས་འབྱུང་། རྣམ་པ་འཇིག་རྟེན་པ་ལྟར་སྣང་ཡང་ངོ་བོ་འཇིག་
རྟེན་ལས་འདས་པ་མང་བས་དེ་དག་ལ་མཆོད་གཏོར་ཕུལ་ན་འདས་པའི་ལྷས་རྗེས་སུ་
འཛིན་པའི་རྟེན་འབྲེལ་འགྲིག་པ་རེད། དམིགས་བསལ་འདིར་སྒྲུབ་པ་ལ་བར་ཆད་མི་
འབྱུང་བའི་འཕྲིན་བཅོལ་མཛད་ཀྱང་ཞི་བར་ཤནྟིཾ་ཀུ་རུ་སྭཱཧཱ་དང་། རྒྱས་པར་པུཏྟིཾ་ཀུ་རུ་ཨོ།
དབང་ལ་བ་ཤཾ་ཀུ་རུ་ཧོདྲག་པོར་བཟློག་པ་ལ་ནི་ཝ་ར་ཡ་པཊ། ཅེས་དང་། བསད་བསྐྲད་
རྨོངས་རེངས་དབྱེ་བ་སོགས་ལ་ཐལ་མོ་རྡེབ་མི་རྡེབ་དང་ལས་མཐུན་གྱི་དམིགས་རིམ་
སྐབས་སུ་གང་བབས་སྦྱར་བས་ཆོག་མཐར་ཡིག་བརྒྱ་བརྗོད་དེ་ཕྱོགས་སྐྱོང་རང་རང་གི་
སྤྱི་བོར་རིགས་བདག་རང་ཆས་སུ་བཞུགས་པའི་སྐུ་ལས་བདུད་རྩིའི་རྒྱུན་བབས་པས་སྐུ་
ལུས་གང་བས་རང་གི་མཆོད་གཏོར་འབུལ་ཉེས་པས་མགྲོན་རྣམས་ཐུགས་མ་མཉེས་པ་
སོགས་རྣམ་རྟོག་གིས་བསྐྱེད་པའི་ཉེས་སྐྱོན་ཐམས་ཅད་སྦྱངས། དངོས་གྲུབ་ཐོབ་པ་དང་
འཕྲིན་ལས་བཅོལ་བ་བརྟན་པར་བྱས། ཕྱོགས་སྐྱོང་རང་རང་གང་ནས་སྤྱན་དྲངས་པའི་
གནས་སུ་གཤེགས་པའམ། རང་རང་གི་ཕྱོགས་སུ་དུར་ཁྲོད་ཀྱི་ཚོད་ཙམ་དུ་བསྐྱེད་ནས་
བར་ཆད་བསྲུང་ཕྱིར་སྒྲུབ་པ་པོ་ལ་གཟིགས་ནས་བཞུགས་པར་བསམ་པའི་གོ་བ་ཆགས་
ན་གཤེགས་གསོལ་གྱི་ཚིག་བརྗོད་ཀྱང་འགལ་བ་མེད། སྨད་རྒྱུད་པས་གཤེགས་གསོལ་
གྱི་ཚིག་མི་བརྗོད། གཞན་དུ་ལྕགས་མཁར་གཏོར་སྒྲུབ་གཏོར་ཆེན་སྒྲུབ་མཆོད་སོགས་
ལའང་གཤེགས་གསོལ་གྱི་ཚིག་བརྗོད་པ་མིན་ནོ། དེ་རྗེས་བདག་བསྐྱེད་ཀྱི་མཆོད་པ་སྔར་
ལྟར་བྱིན་གྱིས་བརླབས། སྟོང་ཉིད་རྟོགས་པའི་ཡེ་ཤེས་ཀྱི་སྣང་ཆ་ལྷ་དང་མཆོད་རྫས་
མགྲོན་སོགས་སུ་འཆར་དགོས་པས་སྟོང་པ་ཉིད་ལ་ངེས་པ་ཅི་ཡོད་སྐབས་ཀུན་ཏུ་གསལ་
འདེབས་པ་གལ་ཆེ། དེའི་སྟེང་ནས་ཚིག་རིས་ལྟར་དེའོ། འདིའོ་སྙམ་དུ་དོན་དྲན་ཏེ་ང་རྒྱལ་
 

དང་གསལ་སྣང་དགོས་པས་དེ་འཆར་ཆེད་དམིགས་རྣམ་མང་སར་གདངས་འཐེན་པ་ཡ་
མ་རཱ་ཛཱ་དང་། འཆི་བ་ཆོས་སྐུའི་ལམ་འཁྱེར་སྐབས་ལྟ་བུ་ཡིན་པས་ཕྱག་ལེན་ལ་གནད་
ཡོད་པ་ཤེས་དགོས། སྣརྡོར་སེམས་བསྒོམ་བཟླས་ཀྱི་བཤད་པ་རྫོགས་རིམ་སྐབས་བྱས་
ཀྱང་ཆོགརྫོགས་རིམ་ཆོས་ཐུན་གཅིག་བྱེད་ན་སྐབས་འདིར་ཞུ་བ་རྡོག་བདེ། དེ་ལ་རྡོར་
སེམས་རང་གི་སྤྱི་བོར་བཞུགས་པའི་འཕེན་པ་བཏང་ན་ཕྱོགས་བཅུའི་རྒྱལ་བ་ཐམས་ཅད་
ཀྱིས་དེ་ལྟར་ཐུགས་དགོངས་གཏད་དེ་ཡེ་ཤེས་པ་འཇུག་པས་བླ་མ་དང་སྲས་བཅས་རྒྱལ་
བའི་བདག་ཉིད་དུ་མོས། གནས་གསུམ་དུ་ཡི་གེ་གསུམ་འགོད་པ་ཚིག་ལ་མི་གསལ་ཀྱང་
རྫོགས་རིམ་སྐབས་སྤྱི་བོར་སྐུ་རྡོ་རྗེ་ཆོ་ག་ལྟར་གྱི་ཐུགས་ཀར་ཨོཾ་དཀར་པོ། མགྲིན་པར་
གསུང་རྡོ་རྗེའི་ཐུགས་ཀར་ཨཱཿདམར་པོ། ཐུགས་ཀར་ཐུགས་རྡོ་རྗེའི་ཐུགས་ཀར་ཧཱུཾ་སྔོན་པོ་
འགོད་པ་གསུང་བཤད་ལས་འབྱུང་། སྤྱིར་རྡོར་སེམས་སྐྱབས་གནས་ཀུན་འདུས་དང་།
ཁྱད་པར་ཕྱོགས་བཅུའི་རྒྱལ་བ་ཐམས་ཅད་བསྟིམ་པས་ཀུན་འདུས་སུ་བསམ། ཡོན་ཏན་
སྔར་མ་ཐོབ་པ་གསར་ཐོབ་མེད་ཀྱང་མཆོད་རྫས་གསར་པ་ཕུལ་བས་བདེ་བ་གསར་སྐྱེ་
ཡོད་པ་ཡུལ་གསར་དུ་སྐྱེས་ན་ཡུལ་ཅན་གསར་དུ་སྐྱེ་བའི་རྟེན་འབྲེལ་བསྒྲིགས་ཚུལ་ལ་
བསམ་དགོས། བཛྲ་སཏཱ་སོགས་ནི་རྡོ་རྗེ་སེམས་དཔལ་དམ་ཚིག་བཞིན་དུ་རྗེས་སུ་སྐྱོངས་
ཤིག་ཅེས་པ་ཡིན་པས་སྔོན་སློབ་པ་ལམ་གྱི་གནས་སྐབས་སུ་སེམས་ཅན་ཐམས་ཅད་
སངས་རྒྱས་ལ་འགོད་ཅེས་དམ་བཅས་པའི་དམ་ཚིག་གི་དུས་ལ་བབས་པས། དེའི་དོན་
བཞིན་རྗེས་སུ་སྐྱོང་ལ་ཇི་ལྟར་གསོལ་བ་བཏབ་པ་དང་རྗེས་སུ་མཐུན་པའི་མཆོག་ཐུན་གྱི་
དངོས་གྲུབ་སྩོལ་ཞིག་ཅེས་དོན་དྲན་བཞིན་བཟླས་ལ་བདུད་རྩི་འབེབས་སྦྱངས་བྱེད།
རྫོགས་རིམ་སྐབས་གནས་གསུམ་གྱི་རྡོ་རྗེ་གསུམ་གྱི་ལྷའི་ཐུགས་ཀའི་ཡིག་བརྒྱ་དཀར་
དམར་མཐིང་གསུམ་ལས་བདུད་རྩིའི་རྒྱུན་བབས་པ་སྤྱི་བོ་ནས་ཞུགས་པས་རྩ་འཁོར་
 

རྣམས་རིམ་གྱིས་གང་སྟེ་སྒོ་གསུམ་གྱི་སྡིག་སྒྲིབ་ཐམས་ཅད་མུན་ཁུང་དུ་ཉི་ཟེར་ཞུགས་པ་
ལྟར་སངས་ཀྱིས་དག་པའི་མོས་པ་བྱ། མཐར་རྡོར་སེམས་སྤྱི་བོ་ནས་ཞུགས་ཏེ་དྷུ་ཏིའི་
དབུས་སུ་ཞུགས་པར་མོས། ༈གཉིས་པ་དངོས་གཞི་ལ། དང་པོ་སྦྱོར་བ། དཀྱིལ་འཁོར་
རྒྱལ་མཆོག ལས་རྒྱལ་མཆོག་གི་ཏིང་འཛིན་གསུམ། དང་པོ་ལ་ལམ་འཁྱེར་གསུམ་ལས།
དང་པོ་འཆི་བ་ཆོས་སྐུའི་ལམ་འཁྱེར་ལ་བསོད་ནམས་ཀྱི་ལས་འདུ་བྱ་བ་དང་ཆོས་མཐུན་
པར་ཚོགས་བསགས་པ་ནི། རང་འཇིགས་བྱེད་ཞལ་གཅིག་ཕྱག་གཉིས་ཡུམ་བཅས་སུ་
གསལ་བའི་ཐུགས་ཀར་སྙིང་གའི་རྩ་འཁོར་མཚོན་པའི་སྣ་ཚོགས་པདྨ། མི་གཤིགས་པའི་
ཐིག་ལེ་དཀར་དམར་མཚོན་པའི་ཉི་མ། དེའི་སྟེང་ཤིན་ཏུ་ཕྲ་བའི་རླུང་སེམས་མཚོན་པའི་
ཧཱུྃ་མཐིང་ག་ཡེ་ཤེས་ལྔའི་རང་བཞིན་ཅན། དེ་ཡང་ཟླ་ཚེས་མེ་ལོང་ཡེ་ཤེས། ཧའི་མགོ་
མཉམ་ཉིད། དེའི་ལུས་སོར་རྟོགས། ཨུ་བྱ་གྲུབ། ཐིག་ལེ་ནཱ་ད་ཆོས་དབྱིངས་ཡེ་ཤེས་སོ།
དེ་ལས་འོད་ཟེར་ལྔ་འཕྲོས་པས་ལུས་གང་། རིམ་གྱིས་ལོངས་སྤྲུལ་གྱི་ཞིང་ཐམས་ཅད་
གསལ་བར་བྱས། དེ་ན་བཞུགས་པའི་རྒྱལ་བ་ཐམས་ཅད་ཀྱི་ཐུགས་ཀ་ནས་རང་རང་
རིགས་ལྔ་ལ་སོགས་པའི་སངས་རྒྱས། རྡོ་རྗེ་རྣོན་པོ་སོགས་བྱང་སེམས། རྡོ་རྗེ་ལྕགས་ཀྱུ་
སོགས་ཁྲོ་བོ། སེམས་མ་རྡོ་རྗེ་མ་སོགས་རིགས་པའི་ཚོགས་ཀྱིས་བསྐོར་བའི་རྡོ་རྗེ་
འཇིགས་བྱེད་ལྷ་བཅུ་གསུམ་དང་། རྩ་ཞལ་གྱི་ཚངས་བུག་སྟེང་བླ་མ་རིགས་བདག་མི་
བསྐྱོད་པ་ཡབ་ཡུམ་མམ། རྡོ་རྗེ་འཇིགས་བྱེད་དམ། ཞལ་མཇལ་དུས་ཀྱི་རྣམ་ཅན་
བཞུགས་པ་དཔག་མེད་སྤྱན་དྲངས་ཏེ་གཅིག་ཏུ་འདུས་པ་མདུན་གྱི་ནམ་མཁར་བཞུགས་
པར་མོས་ལ། སྤྲོས་པའི་འོད་ཟེར་རང་གི་སྙིང་གར་བསྟིམ། སྡོམ་འབྱུང་ལས་བྱུང་བའི།
གང་གི་དྲིན་གྱིས་བདེ་ཆེན་གནས། །ཞེས་པས་བླ་མ་དང་། ལཱ་ལི་ཏའི་ཞེ་དགུ་མའི་
སྒྲུབས་ཐབས་ཀྱི་མཆོད་བརྗོད་གཟུགས་མཆོག་མས་འཇིགས་བྱེད་གཙོ་འཁོར་ལ་ཕྱག་
 

འཚལ། དེ་དག་གི་ཚེ་ལུས་དཔག་མེད་ལ་དེ་སྙེད་ཀྱི་མགོ་དང་རྩེ་སྤྲུལ་ནས་ཕྱག་མཆོད་
བསྟོད་དབྱངས་དད་གུས་དང་། གཡས་ཀྱི་སོར་མོ་ལྔས་རྩ་བའི་རླུང་ལྔ། གཡོན་གྱི་སོར་
མོ་ལྔས་ཡན་ལག་གི་རླུང་ལྔ། རྡོ་རྗེ་ཐལ་མོ་སྙིང་གར་སྦྱར་བས་རླུང་བཅུ་སྙིང་གའི་དྷུ་ཏིར་
འདུ་བ་དང་། ཡང་གཡས་གཡོན་གྱི་སོར་མོས་དབང་པོ་ལྔ་དང་ཡུལ་ལྔ། རྡོ་རྗེ་ཐལ་མོས་
ཡུལ་དབང་རྣམ་ཤེས་བདེ་སྟོང་གི་ངོ་བོར་སྦྱོར་བ་དང༌། ཡང་གཡས་གཡོན་གྱི་སོར་མོས་
སྒྱུ་འོད། རྡོ་རྗེ་ཐལ་མོས་ཟུང་འཇུག་མཚོན་ཞིང་དེ་དག་སྨིན་བྱེད་ཀྱི་རྟེན་འབྲེལ་འགྲིག་པ་
དང་། བདེ་སྟོང་གི་རྩིས་ཟིན་པར་བྱས་ལ་ཕྱག་འཚལ་བའི་ཚིག་བཅད་ཀྱི་དོན་བསྐྱེད་རིམ་
མང་པོར་གསལ་བ་ལྟར་དྲན་དགོས། གདོང་དྲུག་གི་རྒྱུད་དང༌། རྒྱ་གཞུང་དུ་མ་ལས་བྱུང་
བའི་ཨོ་ཧི@ཧསོགས་ཀྱིས་ལྷ་མོ་ཙ་རྩི་ཀ་སོགས་ཡུམ་རྐྱང་ཞལ་གཅིག་ཕྱག་གཉིས་
མཆོད་རྫས་ཐོགས་པ་དཔག་མེད་སྤྲོས་ནས་མཆོད་ལ་སྙིང་གར་བསྡུ། དེ་ལ་མཆོད་ཡོན་
འབུལ་བའི་སྔགས་དོན། འཕྲོག་བྱེད་མཆེ་བ་རྣམ་པར་གཙིགས་པའི་ཞལ་ཅན་ལ་ཞེས་
ཡུལ་གྱི་ཁྱད་པར་དང་། ཞབས་བསིལ་ལ་ཧཱུཾ་གཉིས་བདེ་སྟོང་གི་ཡེ་ཤེས་ཀྱི་ས་བོན་དང་།
ཕཊ་ཀྱིས་ཡེ་ཤེས་དེས་ཐ་མལ་གྱི་སྣང་ཞེན་གཅོད་པ་སྟོན་པས་བདེ་སྟོང་གི་རྣམ་འཕྲུལ་དུ་
གོ་བ་ངོ་བོའི་ཁྱད་པར། དྲི་ཆབ་ལ། གདུག་ཅན་བསྒྲལ་བའི་སྙིང་ཁྲག་གི་དྲི་དྲི་ཞེས་རྒྱུའི་
ཁྱད་པར། མེ་ཏོག་ལ། ཡིད་དུ་འོང་བའི་གཟུགས་ཅན་ཞེས་རྣམ་པའི་ཁྱད་པར། སྤོས་ལ་
འཕྲོག་བྱེད་དགྱེས་པའི་ཆེད་དུ་ཞེས་དགོས་པའི་ཁྱད་པར། མར་མེ་ལ་སྤྱན་གྱི་དབང་པོ་
རྒྱས་པའི་ཆེད་ཅེས་གང་དུ་འབུལ་བའི་གནས་ཀྱི་ཁྱད་པར་སྦྱར། ཞལ་ཟས་དང་རོལ་མོ་
རང་མིང་ནས་སྨོས་པ་སྔ་མ་རྣམས་མཆོད་ཡོན་སོགས་ལ་སྦྱར་དགོས་པའི་མཐའི་གསལ་
བྱེད་དང་། དེ་ཐམས་ཅད་རྡོ་རྗེ་གསུམ་གྱི་ངོ་བོར་གོ་ཆེད་ཡིན་པས་མཆོད་པ་རེ་རེ་ལ་ཡང་
འབུལ་བའི་ཡུལ། མཆོད་པའི་ངོ་བོ། རྒྱུ། རྣམ་པ། དགོས་པ། གནས་གང་དུ་འབུལ་བའི་
 

ཁྱད་པར་དེ་དག་ཚང་བའི་སྒོ་ནས་ཕུལ་ན་ཕུལ་དུ་བྱུང་བའི་མཆོད་པར་འགྱུར་ཞེས་ཤཱནྟི་
པས་དགྲ་ནག་འགྲེལ་པར་གསུངས། དྲི་ཆབ་ལ་ག་ག་གཉིས་ཡོད་པ་སྔོན་གྱི་འདོན་རྒྱུན་
དང༌། བསྐྱེད་རིམ་ལས་ཀྱང་དྲི་དྲི་ཞེས་གཉིས་ལས་མི་འབྱུང་བས་གསུམ་འདུག་པ་མ་དག་
པ་ཡིན། དེ་ནས། སྡིག་པ་རྣམས་ནི་བཤགས་པར་བྱ། ཞེས་སྤྱིར་བཤགས་པ་དང༌། སྐྱེས་
ཤིང་སོགས་འདས་པ་དང་ད་ལྟའི་སྡིག་པ་འགྱོད་སེམས་ཀྱིས་བཤགས་པ་དང་། སླན་ཆད་
སྡོམ་སེམས་སྔོན་དུ་འགྲོ་བས་མི་བགྱིད་པར་དམ་བཅའ་བ་བཤགས་པའི་ཡན་ལག་གང་
ཟག་ལྔའི་དུས་གསུམ་གྱི་དགེ་རྩ་ལ་རྗེས་སུ་ཡི་རང་བ་དང་། བདག་གིས་བདེ་འགྲོར་
ཡོངས་སུ་བསྔོ། ཞེས་པའི་བདེ་འགྲོ་ནི་རྣམ་པ་ཐམས་ཅད་མཁྱེན་པའི་ཡེ་ཤེས་ལ་བྱེད་
ཅེས་ཁོང་འཇམ་པའི་དབྱངས་གསུངས་པས་བསྔོ་བ། དཀོན་མཆོག་གསུམ་ལ་སྐྱབས་སུ་
འགྲོ་ཞེས་སོགས་འབྲས་སྐྱབས་ལ་ཐོབ་བྱ་དང་། རྒྱུ་སྐྱབས་ལ་འབྲས་བུ་དེ་ལ་སྦྱོར་བའི་
སྐྱབས་བཅོལ་བའི་སྒོ་ནས་སྐྱབས་འགྲོ་དང་སྨོན་སེམས་བསྐྱེད། ཡོན་ཏན་རྒྱ་མཚོ་སོགས་
ཀྱིས་ལུས་ཕུལ་བས་ཚེ་རབས་ཐམས་ཅད་དུ་ལྷག་པའི་ལྷས་རྗེས་སུ་བཟུང་ནས་ལམ་ལ་
སློབ་པའི་དགོས་པ་ཡོད་དེ། ལྷག་མས་འཇུག་སེམས་བསྐྱེད་ནས་སྦྱིན་སོགས་ཀྱི་ལམ་ལ་
སློབ་ཚུལ་བསྟན་ཏོ། སྐབས་འདིར་སྔགས་སྡོམ་བཟུང་བས་སྡོམ་པ་སྔར་མེད་གསར་སྐྱེ་
དང༌། ཉམས་པ་སོར་ཆུད་པའི་དགོས་པ་མི་འགྲུབ་ཀྱང་སྐྱེས་ཟིན་བརྟན་ཞིང་འཕེལ་བ་
དང་། ལམ་ལ་སློབ་པ་དང་། བླ་མ་དང་དཀྱིལ་འཁོར་པའི་ལྷ་ཚོགས་མཉེས་པར་བྱེད་པའི་
སྒྲུབ་པའི་མཆོད་པ་ཁྱད་པར་ཅན་དུ་འགྱུར་བ་ཡིན། འདི་ལ་མིང་བརྗོད་པའི་སྐབས་རང་གི་
གསང་མཚན་ལས་གཞན་སྨྲས་ན་རྫུན་སྨྲ་བའི་ཉེས་པ་འབྱུང་བར་དཔོན་སློབ་བྱམས་པས་
གསུང་བར་བྲག་དཀར་དཀའ་བཅུ་རིན་པོ་ཆེས་གསུངས། མ་བསྒྲལ་བ་རྣམས་བདག་གིས་
བསྒྲལ། ཞེས་སོགས་ལ། འགྲོ་རྣམས་ཞི་བའི་ལས་དང་ནི། ཞེས་སོགས་ཀྱིས་བསྟན་པའི་
 

འཕྲིན་ལས་ཉེར་བདུན་ཚང་བ་ལྟ་བུ་རེད། སྐབས་འདིའི་ཚད་མེད་བཞི་ལ་བཏང་སྙོམས་
གོང་དུ་ལེན་པའི་བཤད་པ་མི་གནང་ཞིང་། ལམ་རིམ་སྐབས་ཀྱང་མཇུག་ཏུ་སྦྱར་ཆོག་པའི་
གསུང་སྒྲོས་ཡོད། འཇིག་རྟེན་གྱི་ཆོས་བརྒྱད་ནི། བཤེས་སྤྲིངས་ལས། འཇིག་རྟེན་མཁྱེན་
པ་རྙེད་དང་མ་རྙེད་དང་། བདེ་དང་མི་བདེ་སྙན་དང་མི་སྙན་དང་། བསྟོད་སྨད་ཅེས་བགྱི་
འཇིག་རྟེན་ཆོས་བརྒྱད་པོ། བདག་གིས་ཡིད་ཡུལ་མིན་པར་མགོ་སྙོམས་མཛོད། ཅེས་
པའོ། དེ་ནི་གཞི་ལ་འཛམ་གླིང་གི་མི་མངལ་སྐྱེས་ཁམས་དྲུག་ལྡན་དུ་སྐྱེ་བའི་རྒྱུར་བསོད་
ནམས་ཀྱི་ལས་འདུ་བྱ་བ་དང་ཆོས་མཐུན་ཞིང་ཡང་སྲིད་འཕེན་བྱེད་ལས་ཀྱི་ནུས་པ་སྦྱོང་།
ལམ་འབྲས་ཀྱི་བསོད་ནམས་ཀྱི་ཚོགས་ཀྱི་སྨིན་བྱེད་དུ་འགྱུར་རོ། དེ་ལ་བསྐྱེད་རིམ་ནི་
འཛམ་བུ་གླིང་གི་མི་མངལ་སྐྱེས་ཁམས་དྲུག་ལྡན་ཞིག་འཛམ་གླིང་དུ་སྐྱེ་འགྱུར་གྱི་ལས་
བསགས། འཆི་བ་དང་བར་དོ་གྲུབ། དེ་ནས་སྐྱེ་བ་ལེན་པ་དང་ཆོས་མཐུན་པར་བསྒོམ་
དགོས་པས་འདིར་གཞལ་ཡས་ཁང་གི་དབུས་སུ་གཙོ་བོའི་སྐུར་སངས་རྒྱས་པ་ལ་ཚོགས་
གཉིས་བསགས་དགོས་པས་བསོད་ནམས་ཀྱི་ཚོགས་གསོག་པ་ཚོགས་ཞིང་མཆོད་པ་
སོང་ནས་ཡེ་ཤེས་ཀྱི་ཚོགས་བསགས་པ་དང་། འཆི་བ་འོད་གསལ་ཉམས་སུ་མྱོང་བ་དང་
ཆོས་མཐུན་པར་འཆི་བ་ཆོས་སྐུའི་ལམ་འཁྱེར་བསྒོམ་དགོས་པས་ཆོས་ཐམས་ཅད་ཅེས་
པས་ཆོས་ཅན་དང་། བརྟེན་ནས་བཏགས་པ་ཡིན་པའི་ཕྱིར་ཞེས་རྟགས་དང་། རྟག་ཆད་ལ་
སོགས་པའི་མཐའ་བཞི་དང་བྲལ་བ་བདག་མེད་པའི་རང་བཞིན་སྟོང་པ་ཉིད་དུ་གྱུར་ཅེས་
སྒྲུབ་ཆོས་བསྟན་ཏེ། འདི་ལ་ཁྲི་བསོད་ནམས་དབང་རྒྱལ་བས། རང་དང་ཚོགས་ཞིང་གི་
ལྷ་དང་། ནས། སྟོང་པར་གྱུར་ཅེས་པའི་རྗེས་སུ་སྔགས་གཉིས་བརྗོད་པའི་ཕྱག་ལེན་ཡང་
ཡོད་པས་རང་གཅིག་པུས་འདོན་སྐབས་འདི་སྟབས་བདེ་གསུངས། མདོ་ལུགས་འཆི་སྲིད་
ཕྲ་རགས་ལས་དབྱེ་བ་མེད་ཀྱང་ལུགས་འདིར་འཆི་སྲིད་ཕྲ་མོ་སྣང་མཆེད་ཐོབ་གསུམ་དང་
 

འཆི་བ་འོད་གསལ་ལ་བྱེད། ཀུན་མཁྱེན་གོང་མའི་གསུང་དུ་མི་གསལ་ཡང་གསུང་བཤད་
ལ་སྨིག་རྒྱུ་ནས་འོད་གསལ་བར་རགས་པ་ཉེར་ལྔ་ཐིམ་རིམ་དང་སྦྱར་བ་ཐང་སག་པའི་
བསྐྱེད་རིམ་དུ་ཡོད། ཡིག་ཆ་གཞན་ན་ཐིམ་རིམ་དང་སྦྱར་བ་མི་འཐད་གསུངས་པ་འདུག་
ཀྱང་གསང་འདུས་ཀྱི་སྐབས་སུ་ཡོད་པས་དགག་པའི་གནས་མིན་པ་འདྲ། དེས་ན་རང་
འཇིགས་བྱེད་ཡབ་ཡུམ་གྱི་ཐུགས་ཀའི་ས་བོན་དང་སྙོམས་པར་འཇུག་པའི་སྦྱོར་མཚམས་
ནས་འོད་ཟེར་ཕལ་པ་ལྟ་བུ་མ་ཡིན་པར་བདེ་བ་ཆེན་པོའི་རང་བཞིན་གྱི་འོད་ཟེར་དམར་པོ་
གང་ལ་རེག་པ་ཐམས་ཅད་བདེ་བའི་ངོ་བོར་ཆམས་ཀྱིས་འགྲོ་ནུས་པ་དེ་འདྲ་འཕྲོས་པས་
སྣོད་བཅུད་ཐམས་ཅད་བདེ་བའི་རྣམ་རོལ་དང༌། སྣོད་གཞལ་ཡས་ཁང་དང་། བཅུད་རྡོ་རྗེ་
འཇིགས་བྱེད་དུ་བསྒྱུར་ཏེ་སྣོད་འོད་དུ་ཞུ་ནས་བཅུད་ལ་ཐིམ། བཅུད་འོད་དུ་ཞུ་ནས་རང་ལ་
ཐིམ་པ་ནས་ནཱ་ད་འོད་གསལ་དུ་ཐིམ་པའི་བར་ལ་སྨིག་རྒྱུ་དུ་བ་མཁའ་སྣང་། མར་མེ་ལྟར་
འབར། སྣང་མཆེད་ཐོབ་གསུམ། འོད་གསལ་རྣམས་རིམ་པར་ཤར་བར་མོས། འོད་གསལ་
གྱི་དུས་དབང་པོ་རབ་ཀྱིས་སྟོང་ཉིད་དངོས་དང་ཁྲི་རྒན་གསུང་བཤད་ཟིན་བྲིས་ལས། ནཱ་
ད་ཡང་མི་དམིགས་པའི་སྟོང་པ་ཙམ་བསྒོམ་ན་ནམ་མཁའ་བསྒོམ་པ་ཡིན་གྱི། སྟོང་ཉིད་
བསྒོམ་པ་མིན་གསུངས་པས་ཐ་མས་ཀྱང་སྣང་མེད་ཙམ་ལ་མ་བཞག་པར་ཆོས་ཐམས་ཅད་
རང་བཞིན་གྱིས་གྲུབ་པ་རྡུལ་ཙམ་ཡང་མེད་པའི་སྟོང་ཉིད་ཀྱི་ལྟ་བ་གསལ་ཅི་ཐེབས་བྱས་
ནས་སྔགས་གཉིས་ཀྱི་དོན་ལྟར་ཡུལ་སྟོང་པ་ཉིད་དང་ཡུལ་ཅན་ཆོས་སྐུ་དབྱེར་མེད་ལ་
མཉམ་པར་བཞག །རང་སེམས་སྟོང་ཉིད་ལ་ཞུགས་པའི་ཡེ་ཤེས་དེ་ཉིད་འབྲས་དུས་ཀྱི་
རྒྱལ་བའི་ཐུགས་ཆོས་སྐུ་དངོས་ཡིན་སྙམ་དུ་ཆོས་སྐུ་ལ་ང་རྒྱལ་བཞག་ནས་སེམས་བྱིང་
རྒོད་དང་བྲལ་བར་རྩེ་གཅིག་ཏུ་བསྒོམས། སྟོང་ཉིད་ཀྱི་ལྟ་བ་མེད་ཀྱང་ཐེག་ཆེན་མཐོང་
ལམ་བར་ཆད་མེད་ལམ་གྱིས་སྟོང་ཉིད་རྟོགས་ཚུལ་དང་། ཇི་ལྟ་བ་རྟོགས་པའི་རྣམ་མཁྱེན་
 

གྱིས་ཇི་ལྟ་བ་གཟིགས་ངོར་ཇི་སྙེད་པའི་ཆོས་གང་ཡང་མི་འཆར་བ་དེའི་རྣམ་པ་ཡིད་ལ་
བྱས། ཀུན་རྫོབ་ཀྱི་སྣང་བ་གཞན་འཆར་དུ་མ་བཅུག་པར་བདེན་གྲུབ་བཀག་ཙམ་གྱི་མེད་
དགག་དང་འབྲས་དུས་ཀྱི་ཆོས་སྐུས་དེ་གཟིགས་ཚུལ་ཇི་ལྟ་བར་བློ་ལ་བཞག །མདོར་ན་
རང་སེམས་སྟོང་ཉིད་ལ་མ་ཞུགས་ཀྱང་ཞུགས་པའི་མོས་པ། སྟོང་ཉིད་མངོན་སུམ་དུ་མ་
རྟོགས་ཀྱང་རྟོགས་པའི་མོས་པ། དག་པ་གཉིས་ལྡན་གྱི་ཐུགས་རྣམ་པ་ཐམས་ཅད་མཁྱེན་
པའི་ཡེ་ཤེས་དང་ངོ་བོ་གཅིག་ཏུ་མ་སོང་ཡང་སོང་བའི་མོས་པ་བྱས་ནས་ང་རྒྱལ་འཇོག །
དེ་ལྟར་བྱས་པས་གཞི་ལ་འཛམ་གླིང་གི་མི་མངལ་སྐྱེས་ཁམས་དྲུག་ལྡན་ཞིག་རགས་པ་
ཉེར་ལྔ་རིམ་གྱིས་ཐིམ་ནས་འཆི་བ་འོད་གསལ་མངོན་དུ་བྱེད་པ་དང་ཆོས་མཐུན་ཞིང་སྒྲུབ་
པ་པོ་རང་ལ་འབྱུང་འགྱུར་གྱི་ཐ་མལ་གྱི་འཆི་བ་སྦྱོང་། ལམ་རྫོགས་རིམ་གྱི་སྐབས་སུ་
བསྒོམ་སྟོབས་ཀྱིས་རླུང་དབུ་མར་ཞུགས་གནས་ཐིམ་གསུམ་བྱས་པ་ལས་བྱུང་བའི་དཔེ་
དོན་གྱི་འོད་གསལ་དང་རྣམ་པ་མཐུན་ཞིང་། དེ་ལྟ་བུའི་རྟོགས་པ་སྐྱེ་བའི་དགེ་རྩ་སྨིན་བྱེད་
དུ་འགྱུར། འབྲས་བུ་སངས་རྒྱས་ཀྱི་སར་ཡུལ་དག་པ་གཉིས་ལྡན་གྱི་དབྱིངས་དང་སྒྲིབ་
བྲལ་ལྷན་སྐྱེས་ཀྱི་བདེ་བ་ཆེན་པོའི་ཡེ་ཤེས་རོ་གཅིག་ཏུ་ཞུགས་པའི་རྒྱལ་བའི་ཆོས་སྐུ་དང་
རྣམ་པ་མཐུན་ཞིང་། དེ་ལྟ་བུའི་ཡེ་ཤེས་ཆོས་ཀྱི་སྐུ་འགྲུབ་པའི་ནུས་པ་དང་བག་ཆགས་ཁྱད་
པར་ཅན་འཇོག་སྙམ་དུ་སྦྱངས་གཞི་སྦྱོང་བྱེད་ངོ་འཕྲོད་པར་བྱས་ལ་བསྒོམ་པ་ནི། སྔགས་
གཉིས་དོན་ལྟར་གདོད་ནས་དག་པའི་དབྱིངས། །བདེ་ཆེན་རང་གི་སེམས་དང་རོ་གཅིག་
པ། །ཡེ་ཤེས་ཚོགས་རྫོགས་འཆི་བའི་སྐྱོན་སྤངས་ཤིང་། །འོད་གསལ་ལམ་གྱི་ཆོས་
སྐུ་ཐོབ་པར་ཤོག ཅེས་པའི་དོན་ནོ། འདི་ལ་དགག་བྱ་ངོས་འཛིན་མི་གསལ་བ་ལམ་ཐུན་
མོང་བས་རྒྱུད་སྦྱངས་ནས་སྟོང་ཉིད་རྟོགས་ཟིན་པའི་དབང་དུ་བྱས་པ་ཡིན། རྒྱུད་མ་སྦྱངས་
པས་འདི་འདྲ་བསྒོམ་པ་རྟ་རྒོད་ལ་ཞོན་པ་ལྟ་བུ་རེད། བསྐྱེད་རིམ་བསྒོམ་པ་ལ་སྐུ་གསུམ་
 

ལམ་འཁྱེར་གཙོ་བོ་དང༌། དེའི་ཡང་གཞིར་འཆི་བ་ཆོས་སྐུའི་ལམ་འཁྱེར་གནད་སྨིན་
དགོས་གསུངས། དེས་མ་འོངས་པ་ན་འཆི་བ་ཐ་མལ་བར་མི་འཆོར་བར་ཆོས་སྐུའི་ལམ་
བྱེད་འོང་དགོས་པ་རེད། བསྐྱེད་རིམ་ཙམ་གྱིས་དེ་འདྲ་དཀའ་ཡང་འགའ་ཞིག་ལ་དཔག་ན་
ཅུང་ཟད་ཡོད་དམ་སྙམ་སྟེ། འདི་ཀའི་ཁྲི་རྒན་དུས་ཀྱི་གྲྭ་རྒྱུན་བེ་རི་མཐུ་སྟོབས་རྒྱལ་མཚན་
ཞེས་ཕྱིས་དབུས་གཙང་དུ་བྱམས་པ་རིན་པོ་ཆེ་སོགས་ལས་ཆོས་གསན་ནས་གྲུབ་མཐའ་
གཙང་ཞིང་ཉམས་ལེན་ཚད་ལྡན་མཛད་པ་དེ་འདའ་ཁར་མཛོད་དགེ་རི་ཁྲོད་པ་མཁས་གྲུབ་
བསྟན་འཛིན་སོགས་དྲུང་ན་འཁོད་པ་རྣམས་དང་ལྷན་ཅིག་འཇིགས་བྱེད་ཀྱི་ཆོ་ག་གསུངས་
ནས་རྟག་ཆད་ལ་སོགས་པའི་མཐའ་བཞི་དང་བྲལ་བ་ཞེས་པའི་སྐབས་སྡོད་ཅེས་ལག་བརྡ་
གནང་ནས་མཚམས་དེར་སྐུ་གཤེགས་འདུག །དབང་པོ་རབ་ཀྱིས་འདི་ནས་ཟླ་བ་ལས་
བྱང་ཆུབ་པའི་བར་སེམས་བྱིངས་སྟོང་ཉིད་ལ་བཞག་ནས་བློའི་ཟུར་གཅིག་གིས་བསྲུང་
འཁོར་དང་གཞལ་ཡས་ཁང་སོགས་གསལ་འདེབས་པ་ཡིན་ཀྱང་མ་ནུས་ན་ཆོས་སྐུར་མི་
གནས་པར་གཞན་དོན་གཟུགས་སྐུར་ལྡང་སྙམ་པ་དང་། གང་དུ་སྐྱེ་འགྱུར་གྱི་འབྱུང་བཞི་
རི་གླིང་སྦྱངས་ནས་ལམ་འབྲས་ཀྱི་དག་པའི་སྣོད་གཞི་དང་བཅས་པ་སྒྲུབ་པའི་འཕེན་པ་
དང་བཅས་གཞལ་ཡས་ཁང་གི་གོ་སར་ཡཾ་སྔོན་པོ་ལས་རླུང་དཀྱིལ་དུ་བའི་མདོག་ཅན་
གཞུ་དབྱིབས། གོང་གི་ནང་མཆོད་བྱིན་བརླབ་ལ་བཅད་ཁ་ཚུར་སྟོན་ཀྱང་འདིར་ཕར་
བསྟན་པ། མཆོག་མ་གཉིས་སུ་རྒྱལ་མཚན་ནམ་བ་དན་གྱིས་མཚན་པ། ད་ལྟའི་རྒྱལ་
མཚན་ལྟ་བུ་ལ་སྟེང་དུ་འཕན་རྩེ་གསུམ་པ་ཕྱོགས་སོ་སོར་བཀལ་བ་བྱས་ཀྱང་ཆོག །དེའི་
སྟེང་རཾ་ལས་མེ་དཀྱིལ་ཟུར་གསུམ་པ་ཟུར་གཅིག་ཕར་བསྟན་པའི་ཁ་ལ་མེ་ལྕེའི་ཕྲེང་བ་
དང༌། ཟུར་གསུམ་དུ་མེ་ལྕེ་ཆེ་བས་མཚན་པ། དེའི་སྟེང་པཾ་ལས་ཆུ་དཀྱིལ་དཀར་པོ་ཟླུམ་
པོ་བུམ་པ་ཆུས་གང་བའི་ཕྱེད་ཆུ་ནང་དུ་ནུབ་པས་མཚན་པ། དེའི་སྟེང་དུ་པཾ་ལས་སའི་
 

དཀྱིལ་འཁོར་སེར་པོ་གྲུ་བཞི་རྡོ་རྗེ་རྩེ་གསུམ་པ་ཕྱེད་པས་མཚན་པ། དེའི་སྟེང་དུ་རང་
སེམས་ཧཱུཾ་སྔོན་པོ་ལས་སྣ་ཚོགས་རྡོ་རྗེའི་ལྟེ་བར་ཧཱུྃ་གིས་མཚན་པ་ལས་འོད་ཟེར་འོག་ཏུ་
འཕྲོས་པས་དབང་ཆེན་གསེར་གྱི་ས་གཞི་ལ་ཐུག་གི་བར་རྡོ་རྗེ་རེ་བཞི་གཅལ་དུ་བཀྲམ་
པའི་ཆེ་བའི་ཁོང་གསེང་ཆུང་བ་གཅིག་ནས་རྡུལ་ཕྲ་རབ་བར་གྱིས་དཀྲིགས་པའི་རྡོ་རྗེའི་
ས་གཞི། ལོགས་སུ་དེ་ལྟ་བུའི་རྡོ་རྗེའི་ར་བ། སྟེང་དུ་དེ་ལྟ་བུའི་གུར། དེའི་འོག་ཏུ་འོད་ཟེར་
འཕྲོས་པས་དེ་ལྟ་བུའི་བླ་རེ། དེ་ཐམས་ཅད་བར་མཚམས་ཕྲ་མོ་ཙམ་ཡང་མེད་པ་ཕར་
བལྟས་ན་རྡོ་རྗེ་ཆེ་ཆུང་སོ་སོར་མ་འདྲེས་པར་གསལ་བར་དོད་པ་ལ་རེག་ན་ཞལ་བ་བྱས་
པ་ལྟར་འཇམ་ཞིང་མེ་ལོང་ལ་གཟུགས་བརྙན་ཤར་བ་ལྟ་བུ། མེ་སྟག་ཐམས་ཅད་ཀྱང་རྡོ་
རྗེའི་རང་བཞིན། ནང་ནས་རྡུལ་ཕྲ་རབ་ཙམ་ལེན་ཡང་བསྲུང་འཁོར་ཡོངས་རྫོགས་མ་བླང་
བར་འཁྱེར་དུ་མེད་པས་དུམ་བུ་གཅིག་ཏུ་གྱུར་པ། ཕྱི་རོལ་ཏུ་བསྐལ་པ་འཇིག་དུས་ཀྱི་མེ་
ལྟ་བུའི་ཁ་དོག་སྣ་ལྔའི་མེ་དཔུང་དབང་ལྡན་ནས་བརྩམས་ཏེ་སྟེང་འོག་ཕྱོགས་མཚམས་
ཐམས་ཅད་དུ་སྒོར་གྱིས་འཕྲོ་བ། དེ་དག་གི་ནང་རྒྱུ་མེ་ལྕེ་ལ་རྣམ་པ་རྡོ་རྗེའི་མདེའུ་ཅན་གྱི་
མདའ་སྟེང་འོག་ཕྱོགས་མཚམས་ཤར་ནུབ་ལྷོ་བྱང་ཕྱི་ནང་བསྣོལ་མར་རྒྱུ་བའི་མདའི་དྲ་བ་
བུ་ཡུག་ལྟར་འཚུབས་པས་ནག་ཕྱོགས་པ་རྣམས་དེར་འོང་བ་ལྟ་ཅི། མིག་གིས་བལྟ་བ་
ཙམ་ཡང་མི་བཟོད་པ་དང་། དཀར་ཕྱོགས་པ་རྣམས་ཀྱིས་འཇའ་གུར་དུ་མཐོང་བ་འདི་རྒྱུད་
སྡེ་གོང་འོག་གི་ཡི་དམ་ལྷའི་མངོན་རྟོགས་ཕྲ་མོ་ཚུན་ཆད་ལ་སྦྱར་ཆོག་པས་ཐུན་མོང་བའི་
བསྲུང་འཁོར་ཞེས་གསུངས། དེའི་དབུས་སུ་ཧཱུཾ་སེར་པོ་གཞལ་ཡས་ཁང་གི་སྒོ་ཚད་ཙམ།
དེ་ལས་ཡེ་ཤེས་བཅུའི་རང་བཞིན་འཁོར་ལོ་སེར་པོ་རྩིབས་བཅུ་ལྟེ་བ་དང་བཅས་པ། གཙོ་
བོ་རྡོ་རྗེ་འཇིགས་བྱེད་དམ་འཁོར་བསྒྱུར་གྱི་བཀའ་བཞིན་འཁོར་བས་བཀའི་འཁོར་ལོ་ཟེར།
སྟེང་འོག་གི་རྩིབས་མདུང་རྟིང་སྦུབས་སྤྲད་པ་ལྟ་བུ། དེ་ཕྲད་མཚམས་ནས་ཐོན་པའི་
 

ཕྱོགས་མཚམས་ཀྱི་རྩིབས་རལ་གྲི་སོ་གཉིས་མའི་དབྱིབས་ཅན་བརྒྱད། སྦུབས་སྟོང་གི་
དབུས་དང་། སྟེང་འོག་གི་མདུན་རྒྱབ་ལ་ཅུང་ཟད་ཡོ་བར་སྣ་ཚོགས་པད་ཟླ་ཉི་མའི་གདན་
གསུམ་རེ་དང་། རྩིབས་བརྒྱད་ལ་དེ་འདྲའི་གདན་བརྒྱད། དེའི་དབུས་སུ་འདིར་བསྲུང་
འཁོར་རྩལ་དུ་འདོན་ཕྱིར་གནོད་མཛེས་བསྐྱེད། ཡབ་ཡུམ་སྙོམས་པར་ཞུགས་པའི་ཐུགས་
ཀའི་ཧཱུཾ་གི་འོད་ཟེར་གྱིས་ཕྱོགས་བཅུའི་རྒྱལ་བ་ཐམས་ཅད་ཁྲོ་བོ་བཅུའི་རྣམ་པར་བཀུགས་
པ་ཡབ་ཀྱི་ཞལ་དུ་ཞུགས། ཆགས་པ་ཆེན་པོའི་མེས་བདེ་སྟོང་གི་རང་བཞིན་དུ་འོད་དུ་ཞུ་
བ་རྡོ་རྗེའི་ལམ་ནས་ཡུམ་གྱི་པདྨར་སོན་པ་ལས་ཐུགས་ཀར་རང་མདོག་གི་ཐིག་ལེ་བཅུ་
དང༌། དེ་ལས་རང་མདོག་གི་ཧཱུྃ་བཅུ། དེ་ལས་ཤེས་བཅུ་རྣམ་དག་ཁྲོ་བོ་བཅུ་གྲུབ་པ་རིམ་
གྱིས་གསལ་འདེབས་ཚུལ་ཆོ་ག་ལྟར་ལ། ཞལ་ཕྱག་གྱེས་ཚུལ་སྐུའི་ཉམས་རྒྱན་ཆ་ལུགས་
སོགས་འཆད་འགྱུར་གྱི་ཆོ་གའི་དཀྱུས་དང་འདྲ། ཧཱུྃ་ཞེས་བརྗོད་པས་ཐུགས་རྒྱུད་བསྐུལ་
ཏེ་ཡབ་ཀྱི་ཐུགས་ཀར་དྲངས། ཐུགས་ཀ་ནས་ཕྱིར་སྤྲོ་བ་དང་། སྦྱོར་མཚམས་ནས་སྤྲོ་བའི་
ལུགས་གཉིས་ལས་ད་ལྟ་སྔ་མ་ལྟར་མཛད་པས། ཆོ་གའི་ཚིག་རིས་ཀྱི་ཡུམ་ཞེས་པ་དོར་
ནས་པདྨ་ལས་སྤྲོས་ཞེས་བརྗོད་པའི་རྒྱུ་མཚན་ཡང་དེ་ཤེས་ཆེད་ཡིན། དུས་རྒྱུན་དང་
བསྲུང་བ་ལ་ཁྲོ་བོ་ཐམས་ཅད་ཞལ་ནང་དུ་འཁོར་དགོས་པས་གཙུག་ཏོར་འཁོར་བསྒྱུར་
ཞལ་ནུབ་དང་། རྡོ་རྗེ་ས་འོག་ཤར་དུ་ཕྱོགས་ནས་ནང་དུ་གཟིགས་པ་དང་། ཕྱིར་བཟློག་
དུས་ཞལ་ཕྱིར་བསྒྱུར་དགོས་པས་འཁོར་བསྒྱུར་ཤར་དང་། རྡོ་རྗེ་ས་འོག་ནུབ་ཏུ་ཕྱོགས་
ནས་སྟེང་འོག་ལ་གཟིགས་པ་དགོས། ཁྲོ་བོ་བཅུ་དང་འཁོར་ལོའི་རྩིབས་ལས་རྡོ་རྗེ་འབར་
བ་ཁྲོ་ཆུ་བསྐོལ་བའི་ཟེག་མ་འཐོར་བ་ལྟར་འཕྲོས་པས་རང་དོན་ཙམ་མ་ཡིན་པར་བསྟན་
འགྲོ་ཡོངས་ལ་འཚེ་བ་དང་། ལེགས་ལམ་བྱང་ཆུབ་སྒྲུབ་པ་ལ་བར་དུ་གཅོད་པའི་གདུག་པ་
ཅན་རྣམས་ཐལ་ཕུང་ལ་གནམ་ལྕགས་བབས་པ་ལྟར་རྗེས་མེད་དུ་བརླག་སྟེ་ཚར་བཅད་
 

པར་བསམ་ལ་ཁྲོ་བོ་བཅུ་པོ་ཐམས་ཅད་ཀྱི་ཐུགས་ཀར་ཉི་མ་ལ་སྔགས་ཕྲེང་བཀོད་ནས་
བཟླ། སྔགས་རྭ་ལུགས་ལ་སྒྲུབ་ཐབས་ཀུན་བཟང་སོགས་ཡེ་ཤེས་ཞབས་ལུགས་ཀྱི་ཁྲོ་བོ་
བཅུའི་སྔགས་དང་། ལྷོ་བྲག་གྲུབ་ཆེན་སོགས་རྣམ་འཇོམས་ཀྱི། ཨོཾ་ཧ་ར་ཧ་ར་བཛྲ་
སོགས་དང་། ལ་ལ་འདུས་པའི་ཡ་མནྟ་ཀྲྀཏ་སོགས་དང་། འགའ་ཞིག་གུར་མགོན་ཁྲོ་
བཅུའི་སྔགས་བཟླ་བར་བཞེད་ཀྱང་། རྗེ་བདག་ཉིད་ཆེན་པོའི་སྔགས་རིམ་ལས་གསུངས་པ་
ལྟར་མཁའ་འགྲོ་མ་རྡོ་རྗེ་གུར་གྱི་རྒྱུད་ལས་འབྱུང་བའི་གཙུག་ཏོར་འཁོར་བསྒྱུར་གྱི་ཕྲེང་
སྔགས་བཟླ་བ་དགེ་ལུགས་པར་གྲགས་ཆེ། འདིའི་སྐབས་མན་ངག་གི་གནད་ལྔ་སྔར་ཞལ་
ཤེས་སུ་ཡོད་ཀྱང་དེང་སང་གསུང་སྒྲོས་ཀྱི་ཡི་གེ་རྣམས་སུ་བཀོད་འདུག་པས། གཙོ་བོ་
འཕོ་བའི་གནད་ནི། བསྲུང་བ་ལ་གནོད་མཛེས། བཟློག་པ་ལ་གཙུག་ཏོར་འཁོར་བསྒྱུར།
དབང་ལ་འདོད་རྒྱལ། ཆར་འབེབས་ལ་སྟོབས་པོ་ཆེ་སོགས་རང་གི་ལས་གང་བྱེད་ཀྱི་ལྷ་
དེ་གཙོ་བོར་འཕོ་བ་སྒྲོན་གསལ་ལྟར་སྦྱར་ཆོགདེ་ཡང་འཁོར་བསྒྱུར་གཙོ་བོར་འཕོས་ན་
དེའི་གནས་སུ་འཁོར་བསྒྱུར་གཉིས་པ་བསྐྱེད་པ་ལྟ་བུ་ལྷ་གང་གཙོ་བོར་འཕོས་པ་དེའི་
གནས་སུ་རང་འདྲ་གཉིས་པ་བཀོད་ན་རྡོ་རྗེ་ས་འོག་གནོད་མཛེས་ཡིན་པས་གནོད་མཛེས་
མ་བཀོད་པས་ཁྲོ་བཅུ་མ་ཚང་བར་མི་འགྱུར་རོ། བསྒྲུབ་བྱ་སྦ་བའི་གནད་ནི། རང་གནོད་
མཛེས་སུ་གསལ་བའི་ཐུགས་ཀར་ཉི་མའི་སྟེང་དུ་ཧཱུྃ་གི་ཐིག་ལེའི་ནང་སྟེང་དུ་བླ་མ། འོག་
དང་གཡས་གཡོན་ཕ་མ་སྤུན་ཟླ་ཞིང་ཁང་ནོར་རྫས་སོགས་འགོད་པ་དང་། ཡང་བླ་མའི་
ཞབས་བརྟན་ལྟ་བུར་ཐིག་ལེ་ལ་སེངྒེས་བཏེག་པའི་རིན་པོ་ཆེའི་ཁྲིའི་སྟེང་རྩ་བའི་བླ་མ་
ཞལ་མཇལ་དུས་ཀྱི་རྣམ་ཅན་དང་། བུ་སློབ་སོགས་ཞབས་ཀྱུ། གྲོགས་མཛའ་བཤེས་
སོགས་ཧཱུྃ་གི་གཡས་གཡོན་མདུན་རྒྱབ་ཏུ་འོད་ཟེར་གྱི་ཐིག་ལེའི་ནང་སྦ་བ་དང་། ད་ལྟ་སྐྱེ་
བོ་དམ་ཚིག་ཉམས་པ་མང་བས་དེ་འདྲ་སྙིང་གར་བསམ་ན་རྣམ་རྟོག་བསྐྱེད་པས་རང་གི་
 

མདུན་དུ་ཟླ་གདན་ལ་གང་བསྲུང་བྱའི་བསྒྲུབ་བྱ་བཀོད་ཀྱང་རུང་བ་སྦྱིན་སྲེག་སོགས་མན་
ངག་གཞན་དུ་ཡོད་པ་ལྟར་ཡིན། ཁྲོ་བོ་ཞལ་གཟིགས་པའི་གནད་ནི། བསྲུང་བ་ལ་ནང་
དང༌། བཟློག་པ་ལ་ཕྱིར་གཟིགས་པ་དང་། ལས་གང་བྱེད་པའི་ཁྲོ་བོ་དེའི་འོད་ཟེར་གྱིས་ཁྲོ་
བོ་གཞན་ལ་བསྐུལ་ནས་ལས་དེ་དང་དེ་སྒྲུབ་ཆེད་བསྒྲུབ་བྱའམ་རང་ལ་གཟིགས་པ་དང་།
སྟེང་གདོན་འདུལ་བ་ལ་སྟེང་དང༌། འོག་གདོན་འདུལ་བ་ལ་ཁྲོ་བོ་ཐམས་ཅད་ཞལ་འོག་ཏུ་
གཟིགས་པ་སོགས་དང་། འཁོར་ལོ་བསྐོར་བའི་གནད་ནི། དུས་རྒྱུན་འཁོར་ལོ་མི་བསྐོར་
ཞིང་། བསྲུང་བ་ལ་གཡས། བཟློག་པ་ལ་རང་གི་ཐུགས་ཀའི་ཧཱུཾ་ལས་འོད་ཟེར་ཕྱོགས་
བཅུར་འཕྲོས་པས་ཕྱོགས་བཅུའི་བགེགས་གདུག་པ་ཅན་རྣམས་བཀུགས་ཏེ་འཁོར་
ལོའི་རྩིབས་དང་ཉེ་བ་ན་ཁྲོ་བོ་རྣམས་ཞལ་ཕྱིར་གཟིགས་ཏེ། གནོད་བྱེད་རྣམས་ཀྱི་རྐང་
མཐིལ་དུ་རང་རང་གི་ལས་ལས་གྲུབ་པའི་ལྕགས་ཀྱི་མཆོད་རྟེན་སོར་བཞི་པ་རེ་ཡོད་པ་
ནས་བཟུང་། མགོ་མཇུག་བཟློག་སྟེ་འཁོར་ལོའི་རྩིབས་ཀྱི་བར་དུ་བསྐྱོན་པས་འཁོར་བ་མི་
མངོན་པ་ལྟར་དྲག་ཅིང་མྱུར་བར་འཁོར་བས་རྡུལ་ཕྲ་རབ་ཙམ་དུ་གཏུབས། ཤ་ཁྲག་
རྣམས་ཁྲོ་བོའི་ཞལ་དུ་གསོལ། ལྷག་མ་འོད་ཟེར་གྱི་མེ་ལྕེས་བསྲེག །སྐུ་ལས་འཕྲོས་པའི་
རླུང་གིས་ཐལ་བ་ཕྱོགས་བཅུར་གཏོར་ཏེ་མིང་བརྡ་ཐ་སྙད་ཙམ་ཡང་མ་ལུས་པར་བརླག་
པར་བསམ་པ་སྔགས་ཀྱི་ཙྪིནྡྷ་ཚིནྡྷ་སོགས་ཀྱི་དམིགས་སྐོར་གཅིག་ཡིན། འཕྲིན་ལས་
མཛད་པའི་གནད་ནི། རང་གི་སྙིང་ག་ནས་འོད་ཟེར་འཕྲོས་པའི་སྣེ་ལས་མཆོད་པའི་ལྷ་མོ་
མཆོད་རྫས་སྣ་ཚོགས་ཐོགས་པ་དཔག་ཏུ་མེད་པ་སྤྲོས་ནས་ཁྲོ་བོ་བཅུ་ལ་ལས་མཐུན་གྱི་
མཆོད་པས་མཆོད། ཞི་རྒྱས་ལ་བསྒྲུབ་བྱ་བསྲུང་འཁོར་ནང་དུ་སྦ་བ་མེད་མི་རུང་ཡིན་པས།
ཞི་བར་ཁྲོ་བོ་རྣམས་ཀྱི་སྐུ་ལས་འོད་ཟེར་དཀར་པོ་དཔག་མེད་འཕྲོས་པའི་སྣེ་ལས་ལྷ་མོ་
དཀར་མོ་ཕྱག་ན་བུམ་པ་དཀར་པོ་བདུད་རྩི་དཀར་པོས་གང་བ་ཐོགས་པ་དཔག་མེད་སྤྲོས་
 

ནས་བསྒྲུབ་བྱའི་སྤྱི་གཙུག་ནས་རྐང་མཐིལ་བར་དང་། ཁྱད་པར་གང་དུ་གདུང་བ་བསྐྱེད་
པའི་སར་བཀྲུས་པས་འབྲས་བུ་སྡུག་བསྔལ། རྒྱུ་མི་དགེ་བའི་ལས། ཀུན་སློང་ཉོན་མོངས་
པ་དུག་གསུམ་སོགས་དང་། རྩ་བ་མ་རིག་པ་ས་བོན་བག་ཆགས་དང་བཅས་པ་དང་།
་དེས་བསྐྱེད་པའི་ནད་གདོན་བར་ཆད་སྦྱངས་ཏེ་ལུས་ཤེལ་ལྟར་དག་པར་བསམ། སྡིག་
སྒྲིབ་ནད་གདོན་ཐམས་ཅད་དབང་པོའི་སྒོ་དང་བ་སྤུའི་བུ་ག་ནས་ཐོན་ཏེ་བྱང་ཞིང་དགལུས་
དྭངས་གསལ་འོད་ཀྱི་རང་བཞིན་ཅན་དུ་གྱུར་པས་ནད་དང་སྡུག་བསྔལ་གྱི་ཟུག་རྔུ་དང་བྲལ་
བའི་བདེ་བ་ཐོབ་པར་མོས། རྒྱས་པར་ལྷ་མོ་སེར་མོ་བུམ་པ་སེར་པོས་བདུད་རྩི་སེར་པོ་
གང་བ་ཐོགས་ནས་ཁྲུས་བྱས་པས་ཚེ་དང་བསོད་ནམས་ལུང་རྟོགས་ཀྱི་ཡོན་ཏན་ཐམས་
ཅད་རྒྱས་པ་དང་། ནོར་སྒྲུབ་པ་ལ་ཁྲོ་བོ་རྣམས་ཀྱི་སྐུ་ལས་རིན་པོ་ཆེའི་ཆར་བབས་པས་
ཡུལ་ཕྱོགས་དང་གནས་ཁང་བང་མཛོད་ཐམས་ཅད་གང་སྟེ་དབུལ་བ་ཐམས་ཅད་དང་བྲལ་
བར་བསམ་པ་དང་། ཚེ་སྒྲུབ་པ་ལ་འཆི་མེད་ཀྱི་ཚེའི་བདུད་རྩིས་གང་བའི་བུམ་པ་ཐོགས་
ནས་ཁྲུས་བྱས་པས་ཡོངས་གྲགས་ལྟར་གྱི་ཚེ་བསྲིངས་པའི་དམིགས་པ་དང་། ཤེས་རབ་
སྒྲུབ་པ་ལའང་ཁྲུས་བྱས་པས་རྨོངས་མུན་དག་ནས་འཆད་རྩོད་རྩོམ་གསུམ་གྱི་ཤེས་རབ་
རྒྱས་པ་སོགས་ཀྱི་དམིགས་པ་བསྐྱངས། དབང་ལ་བསྒྲུབ་བྱ་འདུ་སླ་བ་ཡིན་ན་བསྒྲུབ་བྱ་ཟླ་
གདན་ལ་འཁོད་པར་ལྷ་མོ་དམར་མོ་བུམ་པ་དམར་པོ་བདུད་རྩི་དམར་པོས་གང་བ་ཐོགས་
ནས་ཁྲུས་བྱས་པས་དབང་དུ་འདུ་བའི་གེགས་ཆེ་ཤོས་བླ་མ་དང་བསྟན་པ་ལ་སྡང་བ། ཐེག་
ཆེན་གྱི་ཆོས་དང་། གསང་སྔགས་ལ་མ་དད་པ་སོགས་དག་ནས་རང་གི་བླ་མ་སོགས་དང་
འབྲལ་མི་ཕོད་པའི་དད་གུས་དུང་དུང་བ་སྐྱེས་པར་བསམ། ཆེད་གཉེར་གྱིས་གསར་དུ་
དབང་དུ་བསྡུ་འདོད་ན་བུམ་པ་དམར་པོ་བདུད་རྩི་དམར་པོས་གང་བ་སྔར་ལྟར་དང་། ལྷ་མོ་
ཕྱག་ན་ལྕག་ཀྱུ་དང་ཞགས་པ་ཐོགས་པ་དཔག་མེད་སྤྲོས་ཏེ་དབང་གི་ལས་གཞན་གྱི་

སྐབས་ནས་ཅི་ལྟར་འབྱུང་བའི་དབང་སྡུད་ཀྱི་དམིགས་པ་དང་། བྱེ་བྲག་ཆོས་སྟོན་པའི་བླ་
མ། ཆོས་ཉམས་སུ་ལེན་པའི་གྲོགས། ཆོས་སྒྲུབ་པའི་མཐུན་རྐྱེན་ཟས་གོས་སོགས་བསྡུ་
བའི་དམིགས་རིམ་རྣམས་སྦྱར། བླ་མ་ལ་ཆོས་འབྲེལ་མ་བཞག་པའི་སྔོན་ལས་ཆོས་ཞུས་
ཟིན་ནས་དབང་སྡུད་མི་རུང་། དྲག་པོ་ལ་མཆོད་པ་སྔར་ལྟར་ལ། སྐུ་ལས་ལྷ་མོ་ནག་མོ་ཁྲོ་
མོའི་རྣམ་ཅན་བུམ་པ་ནག་པོ་བདུད་རྩི་ནག་པོས་གང་བ་ཐོགས་པས་ཁྲུས་བྱས་པས་ནད་
རིམས་གདོན་བགེགས་སོགས་ཉེར་འཚེ་ཐམས་ཅད་དག །སྐུ་ལས་འོད་ཟེར་ནག་པོ་ཆར་
སྤྲིན་འཁྲིགས་པ་ལྟ་བུའི་གསེབ་ནས་གློག་ཕྲེང་འཁྱུག་པ་ལྟ་བུའི་མཚོན་ཆ་སྣ་ཚོགས་སྤྲོས་
ནས་ནད་གདོན་དགྲ་བགེགས་ཐལ་བར་བརླག །དེ་ཐམས་ཅད་ཤ་ཁྲག་གི་རྣམ་པར་ཁྲོ་མོ་
རྣམས་ཀྱིས་ཞལ་དུ་གསོལ་བར་བསམ། བསྲུང་འཁོར་ཐུན་མོང་མ་ཡིན་པ་འདི་མ་བསྒོམ་
ཡང་ཆད་པའི་སྐྱོན་མེད་ནའང་བསྒོམས་ནས་སྔགས་བཟླས་ན་བར་ཆད་བཟློག་པ་དང་།
སྡིག་སྒྲིབ་འདག་པ་ལ་ཆེས་ཆེར་བསྔགས། འབྲས་དུས་ཀྱི་བདེ་སྟོང་གི་ཡེ་ཤེས་ལ་ལྡོག་
ཆ་ནས་ཤེས་པ་བཅུ་ཡོད་པ་ཁྲོ་བོ་བཅུར་ཤར་བ་ཡིན་པས་འདིའི་སྐབས་དམིགས་རིམ་
ཕྲན་བུ་མང་ཡང་གཙོ་ཆེར་སྟོང་ཉིད་ཀྱི་ལྟ་བས་རྒྱས་བཏབ། བྱང་ཆུབ་ཀྱི་སེམས་བཅོས་མ་
ཚུན་ཆད་ཀྱིས་ཟིན་པར་བྱས། བསྟན་པ་དང་འགྲོ་བའི་ཕན་བདེའི་ཆེད་དུ་ཅུང་ཟད་རེ་
དམིགས་ན་རང་རང་གི་ཚོད་ཀྱིས་གནད་དུ་འགྲོ་རྒྱུ་ཡོད། ཨ་རིག་དགེ་བཤེས་འོད་ཟེར་
རྒྱལ་མཚན་གྱིས་གཙུག་ཏོར་འཁོར་བསྒྱུར་དང་། རྡོ་རྗེ་ས་འོག་བཞུགས་གནས་དེ་ཉིད་
དེས་སྤྲུལ་སྐུའི་མཛད་པ་སྟོན་པའི་ཞིང་ཡིན་པས་གཙུག་ཏོར་འཁོར་བསྒྱུར་ཁ་ནམ་མཁར་
བསྟན་ནས་བཞུགས། རྡོ་རྗེ་ས་འོག་དབུ་ཐུར་དུ་བསྟན་ནས་བཞུགས། འཇིག་རྟེན་གྱི་
ཁམས་དེ་དག་གི་རི་གླིང་སོགས་ཀྱང་དེ་ལྟར་ཡོད་པ་ཕལ་ཆེན་དུ། འཇིག་རྟེན་གྱི་ཁམས་
སྣེལ་ཞི་དང༌། སྤྱིའུ་ཚུགས་གསུངས་པ་དེ་འདྲ་ཡིན། དེ་ལ་ཆོས་ཉིད་ཀྱི་རིགས་པས་ཀྱང་

མི་གནོད་པ། སྡུད་པར། མཁའ་ལ་རླུང་བརྟེན་དེ་ལ་ཆུ་ཡི་ཕུང་པོ་བརྟེན། ཞེས་སོགས་ལྟར་
ཡིན་ཞེས་གསུང་ལུགས་ཀྱིས་རྩེད་མོ་ལྟ་བུ་ལ་དཔྱད་ན་གོ་རྒྱུ་ཡང་ཡོད། ཁྲོ་བཅུའི་སྦྱིན་
སྲེག་ལ་འཇིགས་བྱེད་གཙོ་བོར་བྱེད་པ་དང་། གནོད་མཛེས་གཙོ་བོར་བྱེད་པའི་ལུགས་
གཉིས་ཡོད། ཧཱུྃ་མཛད་དང་། གནོད་མཛེས། རྡོ་རྗེ་ས་འོག་གསུམ་དོན་གཅིག་པས་ཀུན་
མཁྱེན་གོང་མའི་ཁྲོ་བཅུའི་བསྲུང་འཁོར་རྡོ་རྗེའི་གོ་ཁྲབ་ཏུ་འདུས་པ་ལྟར་ཡ་མནྟ་ཀྲྀཏ་སོགས་
ཀྱིས་གཏོར་འབུལ་མཛད་པ་ལྟར་གནོད་མཛེས་དང་ས་འོག་གཉིས་ཀར་སྔགས་གཅིག་
གིས་ཆོག་པའམ། ལྕང་སྐྱ་རོལ་པའི་རྡོ་རྗེའི་ཁྲོ་བཅུའི་སྦྱིན་སྲེག་ལས་རྡོ་རྗེ་ས་འོག་ལ། ཨོཾ་
ཨཱབཛྲ་པཱ་ཏ་ལ་ཧཱུཾ་ཧཱུཾ་ཞེས་མཚན་སྔགས་ཀྱིས་ཟུར་དུ་འབུལ་བར་གསུངས་པའི་ལུགས་
གཉིས་སྣང་ཞེས་ཞར་ལ་གསུངས་སོ། དེ་ནས་རང་ཉིད་གནོད་མཛེས་སོགས་སུ་གནས་པ་
ཞུ་བ་ལས་རྡོར་སེམས། དེ་ལས་ཆོས་འབྱུང་གྲུ་གསུམ་ལ་ཕྱི་དཀར་ལ་ནང་དམར་བ།
གདེངས་ཀ་ཆེ་བ་གྱེན་དུ་ཕྱོགས་ཤིང་རྩེ་མོ་ཕྲ་བ་ཐུར་དུ་ཟུག་པ། སྟེང་དུ་ཁ་དང༌། ཟུར་
གཅིག་ཤར་དུ་བསྟན་པ། དབྱིབས་ཤོག་བུ་གྲུ་བཞི་གསུམ་ཟུར་སྦྱར་བ་དང་། ཡོངས་
གྲགས་དམར་གཏོར་ཟུར་གསུམ་ནང་བྲུས་པ་དང་། བསོད་གྲགས་རྡོ་རྗེ་འཆང་ནས་ཤོག་
བུ་ཟུར་གསུམ་གཉིས་སྦྱར་བའི་ཟུར་གཅིག་ཐུར་དུ་བསྟན་པ་གཞོན་ནུ་མའི་བྷ་ག་ལྟ་བུ་
གསུངས། ཆོས་འབྱུང་གིས་འབྲས་དུས་ཀྱི་བདེ་སྟོང་དབྱེར་མེད། འོག་ཟུར་ཕྲ་ཞིང་སྟོད་
ཡངས་པས་ལས་དང་པོའི་སྐབས་ཡོན་ཏན་ཕྲ་ཞིང་། མོས་སྤྱོད་ནས་གོང་འཕེལ་དུ་འགྲོ་བ་
དང༌། ཕྱི་དཀར་བས་ཨེས་མཚོན་པའི་སྟོང་ཉིད། ཟུར་གསུམ་གྱིས་དེ་ལ་ལྡོག་པས་ཕྱེ་བ་
རྣམ་ཐར་སྒོ་གསུམ་དང་། སྐུ་གསུང་ཐུགས་གསུམ། ནང་དམར་བ་དང་བྷ་གའི་དབྱིབས་སུ་
ཡོད་པས་ཝཾ་གྱིས་མཚོན་པའི་བདེ་ཆེན་གྱི་ཡེ་ཤེས། རྟེན་བརྟེན་པ་ཐམས་ཅད་དེར་ཚུད་པ་
སྔོན་བྱུང་གི་གླེང་གཞི་ལྟར་ལམ་འབྲས་ཀྱི་ཡོན་ཏན་ཐམས་ཅད་བདེ་སྟོང་གི་ཡེ་ཤེས་སུ་

འདུ་ཞིང་། དེའི་རྣམ་འཕྲུལ་དང་། དེ་བསྒོམས་པས་འགྲུབ་པར་སྟོན་པའོ། ཆོས་འབྱུང་གི་
འོག་ཟུར་དུ་པཾ་ལྗང་གུ་ལས་སྣ་ཚོགས་པདྨ་འདབ་མ་དཀར་སེར་དམར་ལྗང་སྤེལ་བ་རེ་
བཞི་བྱས་ནས་ཕྱོགས་རེར་འདབ་མ་ཉི་ཤུ། སོ་གཉིས་བྱས་ན་ཕྱོགས་རེར་བརྒྱད། བཅུ་
དྲུག་བྱས་ན་ཕྱོགས་རེར་བཞི་རེ་ཡོད་པ། ལྟེ་བ་ལྗང༌། གེ་སར་སེར་པོས་བསྐོར་བའི་ལྟེ་
བར་ཧཱུྃ་ལས་སྣ་ཚོགས་རྡོ་རྗེའི་ལྟེ་བ་སྔོན་པོ་གྲུ་བཞི་པ་བྲེའི་ཞབས་ལྟ་བུ་སྒོ་ཚད་བཅུ་
གཉིས་པ། དཔངས་སྒོ་ཚད་ལྔ་པ། རའི་རྩ་བའི་ཆུ་སྲིན་གྱི་ཁས་འགྲོ་བ་སྙིང་རྗེས་མི་གཏོང་
བ་མཚོན་ཞིང་། རྭ་ཁྲའམ་ཕྱོགས་མདོག་བྱེད་པའི་ལུགས་གཉིས་ཡོད། དེའི་ལྟེ་བར་ཧཱུཾ་
དཀར་པོ་ལས་སངས་རྒྱས་རིགས་ལྔའི་ཚོགས་ནམ་མཁའ་གང་བ་སྤྲིན་འཁྲིགས་པ་ལྟར་།
སྤྲོ་བ་སངས་རྒྱས་ཀྱི་སྤྲིན་གྱི་འོད་ཟེར་འཕྲོ་བའི་དོན་ཡིན། དེ་ལས་འཁོར་ལོ་དཀར་པོ་ལྟེ་
བ་ལ་ཧཱུཾ་གྱིས་མཚན་པ་ལས་གཟུགས་ཕུང་རྣམ་པར་དག་པ་རྣམ་སྣང་བསྐྱེད། རྡོར་སེམས་
དང་རྣམ་སྣང་གཉིས་ཞལ་གསུམ་ཕྱག་དྲུག་ཡུམ་བཅས་ཆོ་ག་ལྟར་ལ། ཞབས་སྟབས་བྲག་
དཀར་དཀའ་བཅུ་རིན་པོ་ཆེས་བརྐྱང་བསྐུམ་གསུངས། ཇོ་རིག་ཐུ་ཐོ་ཡོན་གྱིས་ཞུས་ནས་
སྐྱབས་མགོན་རྡོ་རྗེ་འཆང་ནས་འཇིགས་བྱེད་བསྐྱེད་རྫོགས་གནང་སྐབས་རྡོར་སེམས་དང་
རྣམ་སྣང་གཉིས་ཀ་སྐྱིལ་ཀྲུང་གསུངས་ཞེས་ཁ་གྱའི་དགེ་བཤེས་དར་རྒྱས་ཚང་གིས་
གསུངས་ལ། རྒྱལ་བ་བསྐལ་བཟང་རྒྱ་མཚོའི་དྲིས་ལན་ལས་ཀྱང༌། འདིའི་ཆོས་འབྱུང་དང་
གཞལ་ཡས་ཁང་བསྐྱེད་ཚུལ་འདུས་པ་འཇམ་རྡོར་དང་མཐུན་ཞིང་། དེར་ཀུན་བཟང་རིན་པོ་
ཆེའི་རྒྱན་ཅན་རྡོ་རྗེའི་སྐྱིལ་ཀྲུང་གིས་བཞུགས་པ་གསུངས་པ་ལྟར་འདིས་ཀྱང་རྡོར་སེམས་
དང་རྣམ་སྣང་གཉིས་ཀ་སྐྱིལ་ཀྲུང་བྱ་བར་གསུངས། རྣམ་སྣང་གི་ཕྱག་མཚན་རྡོ་རྗེ་ལ་
གནས་པའི་འཁོར་ལོ་ནི། འཆང་བཟུང་གི་རྩིབས་རྡོ་རྗེ་ཡོངས་རྫོགས་བྱ་ཞེས་བླ་མས་
གསུངས། བསྐྱེད་རིམ་ཆེན་མོར་རྡོ་རྗེ་ལ་གནས་པའི་འཁོར་ལོ་འཛིན་པར་གསུངས་པས་

རྡོ་རྗེ་རྐྱང་པ་འཛིན་པ་མི་འཐད་གསུངས། འཁོར་ལོའི་ལྟེ་བར་རྡོ་རྗེ་བཀོད་པ་ཡང་ཡོད་ལ།
ཁ་ཅིག་རྡོ་རྗེ་ཕྱེད་པའི་ཡུ་བ་ཅན་དུ་འཆད་དོ། རྣམ་སྣང་ཞུ་བ་ལས་གཞལ་ཡས་ཁང་གྲུ་
བཞི་སྒོ་བཞི་ལ་སོགས་པའི་མཚན་ཉིད་ཐམས་ཅད་ཡོངས་སུ་རྫོགས་པར་བསམ་ལ་རིམ་
གྱིས་གསལ་འདེབས་པ་ནི། ཕྱི་ནས་ནང་དུ་དཀར་སེར་དམར་ལྗང་སྔོ་བའི་རྩིག་པ་རིམ་པ་
ལྔ་དར་གྱི་ཡོལ་བ་ལྔ་བརྩེགས་ལྟ་བུ། རྩིག་པའིཁར་ཕ་གུ་གཞི་དམར་པོ་ལ་རིན་པོ་ཆེ་གྲུ་
བཞི་ཟླུམ་པོ་སོགས་དབྱིབས་དང་ཁ་དོག་སྣ་ཚོགས་པས་ཕྲ་བཏབ་པ་ལྟ་བུ། དེའི་སྟེང་
རྩིག་པའི་ཁ་ཕན་ཚུན་དུ་རིན་པོ་ཆེ་བདུན་ལྡན་གྱི་ཀ་བ་གཉིས་གཉིས་ལ་བརྟེན་པའི་གསེར་
གྱི་སྐ་རགས་བཞི་བརྩེགས་དང་། ཉིས་བརྩེགས་ཀྱི་ཕྱི་ནང་གི་བཞི་བརྩི་བའི་ལུགས་
གཉིས་ཡོད་པ་ཁྱད་པར་མེད་ཀྱང་བླ་མས་བཞི་བརྩེགས་གནང་གསུངས། སྟེང་གི་ལྕམ་ཕྱི་
མ་གསེར་སྣམ་དང་། ནང་མ་གདུང་ཟླུམ་ལ་བཀལ་བའི་ལྕམ་སྣེར་ཆུ་སྲིན་མ་ཀ་རའི་ཁ་
འགྲམ་ནས་རིན་པོ་ཆེའི་དྲ་བ་དང་དྲ་ཕྱེད་འཕྱངས་པས་གསེར་སྣམ་གྱི་བར་སྟོང་ཁེབས་པ།
ལྕམ་གྱི་སྟེང་གྲབ་ལྕེ་ཉིས་བརྩེགས་ལ་སྣམ་བུ་བཀབ་པ་བྱ་འདབ་ཅེས་བྱའི་འདབ་མ་ལ་
དཔེ་བླང་བ་འདྲ། སྣམ་བུ་དེ་ལ་བཙུགས་པའི་རིན་པོ་ཆེའི་ཤར་བུ་སྤྱི་བླུགས་མཆུ་མེད་
མགོ་མཇུག་བསྒྱུར་བའི་མས་སྣེ་ཕྱིར་གྱེས་ཏེ་འདོད་སྣམ་གྱི་སྟེང་ཆུ་མི་འབབ་པའི་ཚོད་དུ་
བཙུགས་པ། དེའི་སྟེང་པུ་ཤུའམ་མདའ་ཡབ་ཁར་ཆོད་པད་འདབ་ལྟར་བསྒྲིགས་པ། རྒྱ་
དཀར་ནག་གི་མཁར་གྱི་ཁར་ཕག་ཏུ་ཡིབས་ནས་མདའ་མཚོན་འཕེན་ས་ཡོད་པ་དེར་དཔེ་
བླངས། དབུས་ཀྱི་མཐོང་ལ་ཀ་བ་ཁོར་ཡུག་ཏུ་བཏང་ནས་ཐོག་ཕུབ་པའི་སྟེང་རྒྱུད་ཀྱི་
གླེགས་བམ་བཞུགས་པའི་ཁར་བུ་ཆུང་དང་བཅས་པའི་རྡོ་རྗེ་ནོར་བུ་རིན་པོ་ཆེའི་ཏོག་གིས་
སྨྲས་པ། མདའ་ཡབ་ཀྱི་ཟུར་བཞིར་སྤྲེའུ་ཁ་ནང་བསྟན་གདུགས་འཛིན་པ་བཞི་དང་། མདའ་
ཡབ་ཀྱི་ཕྱོགས་རེར་གསེར་གྱི་བུམ་པ་ནས་ཐོན་པའི་བ་དན་དང་རྒྱལ་མཚན་སྤེལ་བ་

བརྒྱད་བརྒྱད་དེ། དེ་གཉིས་ཀྱི་ཁྱད་པར་རྗེའི་བདེ་མཆོག་མཆོད་ཕྲེང་ལས། མཛེས་པའི་
སྲོག་ཆགས་མཚན་མ་ཡོད་མེད་ཀྱིས། །མི་མཐུན་བདུད་ལས་རྒྱལ་བའི་རྒྱལ་མཚན་
དང་། །རབ་མཛེས་བ་དན་རྣམས་ཀྱིས་མཆོད་པར་བྱ། །ཞེས་རང་གི་དགྲ་ལས་རྒྱལ་
བའི་སྲོག་ཆགས་གསུམ་གྱི་མཚན་མས་བཀྲ་བ་རྒྱལ་མཚན་དང༌། དེ་མེད་པ་བ་དན་ཏེ།
སྲོགས་ཆགས་གསུམ་ནི། ཁྱུང་དང་སེངྒེ་ཕྲད་པའི་བུ་སེངྒེ་རྐང་པ་བརྒྱད་པ་ཞེས་ལུས་
བྱིངས་སེངྒེ་ལ་སྡེར་མོ་གཉིས་དང་། གཤོག་པ་གཉིས་དང་། ཁྱུང་གི་མཆུ་ཅན་ནོ། ཉ་དང་
སྲམ་འདུས་པའི་བུ་ཉ་སྤུ་རྒྱས་པ་ཞེས་ཉ་ལ་སྲམ་གྱི་མཆེ་བ་དང་། སྤུ་དང་། མཇུག་མ་ཡོད་
པ་དང་། དུང་དང་ཆུ་སྲིན་ཕྲད་པའི་བུ་ཆུ་སྲིན་མ་ཀ་ར་ཞེས་ལུས་དུང་ལ་ཆུ་སྲིང་གྱི་མགོ་
ཡོད་པའོ། འདིའི་མགོ་ཤིན་ཏུ་མཛེས་པའི་གཞལ་ཡས་ཁང་སོགས་ཀྱི་རྒྱན་དུ་བྱས་པར་
བཤད། འདིའི་སྲོགས་ཆགས་ཀྱི་གྲངས་སུ་ངང་པ་ཀླུ་ཟ་བ་ཞེས་པ་ཞིག་འདུག་པ་ཅི་འདྲ་
ཡིན་མ་ངེས་པས་རྩར་ཆོད་གསུངས། དཀྱིལ་ཆོག་རྡོ་རྗེ་ཕྲེང་བ་དང་། རྗེ་བླ་མའི་བསྐྱེད་
རིམ་འདོད་འཇོར། དར་ལྕེ་རྩེ་མོར་རི་དྭགས་ཀྱི་རྒྱལ་པོ་དང་། ངང་པའི་རྒྱལ་པོ་དང་། ཀླུ་ཟ་
བ་དང་། ཉ་སྤུ་རྒྱས་པ་དང་། ཆུ་སྲིན་གྱིས་མཚན་པ། ཞེས་གསུངས་ཤིང༌། རི་དྭགས་ཀྱི་
རྒྱལ་པོ་ནི་སེངྒེ་དང་། ཀླུ་ཟ་བ་ནི་ཁྱུང་ཡིན་པར་བཤད། རྩིག་པའི་འགྲམ་དུ་འདོད་ཡོན་གྱི་
སྣམ་བུ་དམར་པོས་བསྐོར་བ་ལ་བཞུགས་སྟབས་དང་ཁ་དོག་སྣ་ཚོགས་པའི་མཆོད་པའི་
ལྷ་མོ་མཆོད་རྫས་སྣ་ཚོགས་ཐོགས་ནས་མཆོད་བཞིན་པ། སྣམ་བུ་འདིའི་མིང་ལ། འདོད་
སྣམ། གཟུངས་སྣམ། སྟེགས་བུ། ཁ་ཁྱེར། ཚོན་ས། ཞེས་བཤད། སྒོ་བཞིའི་བདུན་དུ་
སྟེགས་བུ་གྲུ་བཞི་པའི་སྟེང་བུམ་པ་ལ་གནས་པའི་ཀ་བ་བཞི་བཞིས་བཏེག་པའི་རྟ་བབས།
གསེར། ཤར་བུ། རིན་པོ་ཆེ། རྟ་རྨིག མུན་སྣམ། བ་རཎྜ། མུན་པ། ཤར་བུ། རིན་པོ་ཆེ།
རྨིག་པ། མདའ་ཡབ་སྟེ་སྣམ་བུ་བཅུ་གཅིག་དང་ལྡན་པའི་རྩེ་མོར་འཁོར་ལོ་རྩིབས་བརྒྱད་པ་

དང་བཅུ་པ་གཉིས་ལས་ཕྱི་མ་གཙོ་སྙམ། དེའི་གཡས་གཡོན་དུ་རི་དྭགས་ཕོ་མོ་གཉིས་
མིག་མི་འཛུམ་པར་ལྟ་བ་འདི་ལ་མཚོན་དོན་གྱི་ཁུངས་གསལ་པོ་མ་མཐོང་ཡང་ལུས་
དཀྱིལ་དང་། བསྟུན་ན་ཡིད་ཀྱི་རྣམ་ཤེས་སྒྲིབ་བྲལ་རྣམ་པར་དག་པ་མཚོན་པ་དང་། ཡང་
ན་རི་དྭགས་ལ་གཞན་གྱིས་བདག་ཏུ་གཟུང་བ་མེད་པས་བདག་མེད་པ་མཚོན་ཞིང་། དེ་
ཆོས་འཁོར་གྱི་གཡས་གཡོན་དུ་གནས་པའི་བདག་མེད་སྟོན་པའི་ཆོས་འཁོར་བསྐོར་བ་
མཚོན་ནམ་ཞེས་པཎ་ཆེན་ངོ་མཚར་རྒྱ་མཚོས་གསུངས། རྟ་བབས་ཀྱི་གཡས་གཡོན་དུ་
བུམ་པ་བཟང་པོ་ལས་སྐྱེས་པའི་དཔག་བསམ་གྱི་ཤིང་ལ་རྒྱལ་སྲིད་སྣ་བདུན་དང་། བར་
བར་དུ་གྲུབ་པ་ཐོབ་པ་དང་། སྤྲིན་གསེབ་ནས་ཐོན་པའི་ལྷ་མེ་ཏོག་གི་ཕྲེང་བ་བཟུང་བས་
མཛེས་པར་བྱས་པ། གཞལ་ཡས་ཁང་གི་ནང་གི་སྟེང་འོག་ཐམས་ཅད་ཤར་དཀར། ལྷོ་
སེར། ནུབ་དམར། བྱང་ལྗང་། དབུས་སྔོ་བའི་དཀར་པོ་ཐམས་ཅད་འཁོར་ལོ་དང་། སེར་པོ་
ཐམས་ཅད་རིན་པོ་ཆེའི་རྡུལ་ཕྲ་རབ་ལས་གྲུབ་པ། གཞལ་ཡས་ཁང་གི་རྩ་ཐིག་ནས་ནང་དུ་
ཆ་ཕྲན་གཅིག་འོང་བར་རྡོ་རྗེ་རྩེ་གསུམ་པས་ཟླུམ་པོར་བསྐོར་བ་ལ་རྡོ་རྗེའི་མིག་མང་རིས་
སུ་རྒྱུགས་པའི་རེ་མིག་དགུ་པ། འདི་ལ་ཞེ་དགུ་མ་དང་། བཅུ་གསུམ་མར་དཔའ་གཅིག་
ལྟར་གཞལ་ཡས་ཁང་གི་ཕྱེད་ཀྱི་ཚད་ཀྱིས་ཟླུམ་པོར་བསྐོར་བ་ལ་བརྟེན་པའི་ཀ་བ་བརྒྱད་
ཀྱིས་བཏེག་པའི་གདུང་གིས་ཐོག་ཕུབ་ཀྱང་རུང་ཞེས་བྲག་དཀར་དཀའ་བཅུ་རིན་པོ་ཆེས་
གསུངས། སྲད་རྒྱུད་རྡོ་རྗེ་འཆང་དགུང་ལོ་བརྒྱད་བཅུའི་དུས་ཕྱག་འདར་ལྡི་ལི་ལི་འཇག་
མའི་དུམ་བུ་བསྒྲིགས་ནས་ངོ་སྤྲོད་གནང་བའི་རྣམ་ཐར་གསུངས་ནས་བློས་བསླང་སོགས་
ཀྱི་སྟེང་ནས་སྔ་ཕྱིར་ཞིབ་པར་བརྡ་སྤྲོད་མཛད་ཀྱང་མང་བས་མ་བྲིས་སོ། གཞལ་ཡས་
ཁང་གི་ཕྱི་རོལ་དུ་པདྨ། དེའི་ཕྱིར་ཆོས་འབྱུང་། དེའི་ཕྱིར་བསྲུང་འཁོར། དེའི་ཕྱིར་ཤར་དུ་
གཏུམ་དྲག་སོགས་དུར་ཁྲོད་བརྒྱད་དེ། རོ་མགོ་མེད་ཀྱིས་འཆག་པ་དང་འགྲོ་བ། འགགས་

ཏེ་ཤིང་ལ་དཔྱངས་པས་ལངས་པ། ས་ལ་འགྱེལ་བས་ཉལ་བ། གསལ་ཤིང་ལ་བསྐྱོན་པས་
འདུག་པ་སྟེ་རོས་སྤྱོད་ལམ་རྣམ་བཞིའི་བྱ་བ་བྱེད་པའི་དུར་ཁྲོད་ཀྱིས་བདག་མེད་གཉིས་
དང༌། དེ་ལས་གཞན་པའི་རོ་བམ་རིལ་དང་། སྐམ་རློན་རྙིད་པ་རུལ་བ། ཀེང་རུས་འཐོར་བ་
དང་མ་འཐོར་བ་གཅལ་དུ་བཀྲམས་པས་མི་སྡུག་པ་དང་། མི་རྟག་སྡུག་བསྔལ་སོགས་
སྐྱེས་བུ་ཆུང་འབྲིང་གི་ལམ། སྤྲིན་བརྒྱད་ཀྱིས་ཐུན་མོང་དང་ཐུན་མོང་མ་ཡིན་པའི་སྙིང་རྗེ་
ཆེན་པོ་དང་ཀུནྡ་ལྟ་བུའི་བྱང་ཆུབ་ཀྱི་སེམས། དེ་ལས་ཆར་འབབ་པས་སྙིང་རྗེའི་གཞན་
དབང་དུ་གྱུར་པའི་སྒོ་ནས་ཆོས་སྟོན་པ། ཆུས་བྱང་ཆུབ་ཀྱི་སེམས། ཀླུ་ཡིད་བཞིན་གྱི་ནོར་
བུ་ཐོགས་པས་སྤྱོད་པ་ཕྱིན་དྲུག་དང་བསྡུ་བཞི། དེ་ཆུ་ལ་གནས་པས་བསམ་པ་བྱང་ཆུབ་
སེམས་དང་མ་བྲལ་བ། ཤིང་གིས་རྩ་དབུ་མ། དེའི་རྩ་བའི་ཕྱོགས་སྐྱོང་གིས་ཐུར་སེལ། རྩེ་
མོའི་ཞིང་སྐྱོང་གིས་གྱེན་རྒྱུ། མེས་གཏུམ་མོ་དང་སྒྲིབ་པའི་བུད་ཤིང་བསྲེག་དགོས་པ།
རིས་བདེན་འཛིན་སོགས་ཀྱི་རྣམ་རྟོག་གིས་མི་ཕྱེད་པའི་བདེ་སྟོང་། བྱ་དང་། གཅན་
གཟན། གནོད་སྦྱིན་སོགས་ཀྱིས་འཕྲིན་ལས་བཞིས་འགྲོ་དོན་བྱེད་པ། གྲུབ་ཐོབ་ཀྱིས་ལམ་
བསྒོམ་པ་པོའི་གང་ཟག་དང༌། ཐུན་མོང་གི་གྲུབ་པ་བརྒྱད། མཆོད་རྟེན་གྱིས་འཇིག་རྟེན་
ལས་འདས་པའི་དངོས་གྲུབ་བརྒྱད་དང་ཆོས་སྐུ། དེ་ལྟ་བུའི་ལམ་གྱི་རིམ་པ་དེ་ཡང་ཡས་
བབས་མས་བརྟན་གྱི་དགའ་བཞི་ལུགས་འབྱུང་ལྡོག་བསྒོམ་པ་ལས་འགྲུབ་པས་རེ་རེའང་
བརྒྱད་ཚན་དུ་བྱས་པས་ལམ་ཐུན་མོང་བ་སྔོན་དུ་མ་སོང་བར་བསྐྱེད་རིམ་མཚན་ཉིད་པ་མི་
འོང་བར་གྲུབ་ཅིང་། སྔོན་དུ་རྒྱུད་སྦྱངས་པ་ལ་དུར་ཁྲོད་ཙམ་ཞིག་ཡིད་ལ་བྱས་པས་ཀྱང་
ཐུན་མོང་བའི་ལམ་གྱི་རིམ་པ་ཡོངས་རྫོགས་བློ་ངོར་གསལ་བར་འཆར་བ་བུ་གཅིག་པའི་
མས་བུ་དྲན་པ་ལྟར་འོང་བ་ནི། ནང་དུ་མི་རྟག་པ་དང་སྟོང་ཉིད་ལ་འཕྲིག་ཚུད་པ་ཞིག་ལ་
ཕྱིའི་དངོས་པོ་གང་ལ་ཡང་མི་རྟག་པ་དང་སྟོང་ཉིད་མི་སྟོན་པ་མེད་པར་གསུངས་པ་བཞིན་

ཡིན་པས་འདི་འདྲའི་རིགས་ཀྱི་ནང་གི་རྣལ་འབྱོར་རྣམས་གལ་ཆེ། ཕྱོགས་སྐྱོང་སྔོན་
འགྲོའི་སྐབས་ལྟར་རམ་ཕྱག་བཞི་ཡུམ་བཅས། ཞིང་སྐྱོང་ཕྱོགས་སྐྱོང་གི་སྤྲུལ་པ་ཡིན་པར་
གོ་ཆེད་ཕྱོགས་སྐྱོང་གི་བཞོན་པའི་གདོང་པ་ཅན་གཏོར་མ་འཛིན་པ། འཛམ་གླིང་སྐྱོང་བ་
ཕྱོགས་སྐྱོང་དང་། ཡུལ་གྱི་བྱེ་བྲག་སོ་སོ་སྐྱོང་བ་ཞིང་སྐྱོང་དང་། ཕྱོགས་འདི་སྐྱོང་བ་
ཕྱོགས་སྐྱོང་། ལུང་པ་སོ་སོ་སྐྱོང་བ་ཞིང་སྐྱོང་ལྟ་བུ་ལྟོས་ས་ལྟོས་འཇོག་དང་རྒྱ་ཆེ་ཆུང་
གིས་འཇོག །དཔོན་སློབ་བྱམས་པ་རིན་པོ་ཆེས་འདིའི་སྤྲིན་ཐམས་ཅད་སྦྲུལ་མགོ་ཅན་
དགོས་པར་གསུང་ཞེས་བྲག་དཀར་དཀའ་བཅུ་རིན་པོ་ཆེས་གསུངས་པས་ཞིང་སྐྱོང་ལྟར་
ཀླུ་རང་རང་གི་སྤྲུལ་བ་ཡིན་རྒྱུ་རེད། འདིའི་གྲུབ་ཆེན་བརྒྱད་ལ་བོད་འགའ་ཞིག་གིས་བི་ར་
ཝ་པ་སོགས་བརྒྱད་དྲངས་པ་མཁས་གྲུབ་རིན་པོ་ཆེས་བཀག་པས་མིང་གི་ངེས་པ་མེད། །
གྲུབ་པ་ནི་དོན་གྱི་འོད་གསལ་ཡན་ཆད་ལ་གནས་པའི་རྣལ་འབྱོར་པ། རིག་པ་འཛིན་པ་དེ་
མན་ཆད་ཀྱི་བསྐྱེད་རྫོགས་ལ་གནས་པ། དམ་ཚིག་སྤྱོད་པ་དབང་བཞི་ཐོབ་ཅིང་དམ་ཚིག་
དང་སྡོམ་པ་ལ་གནས་པ། ཞེས་གསུངས་པ་ཡོད་ལ། བླ་མས། ཐུན་མོང་གི་གྲུབ་པ་བརྒྱད་
ཐོབ་པ། ཚེའི་རིག་འཛིན་བརྙེས་པ། རྒྱན་དྲུག་ཅང་ཏེའུ་ཐོད་པ་སོགས་དམ་ཚིག་གི་བརྟུལ་
ཞུགས་འཆང་བ་ལ་གསུངས། བཅོམ་ལྡན་འདས་ལ་ལྟ་བ་ནི། དཀྱིལ་འཁོར་གྱི་གཙོ་བོ་ལ་
ཕྱོགས་པ་དང་། གཙོ་བོ་རྡོ་རྗེ་འཇིགས་བྱེད་ཀྱི་རྣལ་འབྱོར་ལ་གནས་པ། སྐྱབས་མགོན་རྡོ་
རྗེ་འཆང་ནས། སྟོང་ཉིད་ལ་རྩེ་གཅིག་ཏུ་མཉམ་པར་བཞག་པ་ལ་བྱེད་གསུངས། གཅེར་
བུས་སྒྲིབ་གཡོགས་མེད་པ། སྐྲ་བཤིག་པས་མྱང་འདས། ཅང་ཏེའུ་སོགས་ཐོགས་པས་
གཞན་དོན་བྱེད་པ་མཚོན་པར་ཡང་གསུངས། བྲི་བྱ་ལ་པདྨའི་ཕྱིའི་རེ་ཁས་ཆོས་འབྱུང་
མཚོན་པས་དཀར་པོ་བྱེད་པ་དང་། འོད་ཕྲེང་རྡོ་རྗེ་ལས་འཕྲོས་པ་གོ་ཆེད་དེ་གཉིས་ཀྱི་
བར་དུ་བཅད་མི་བྱ་བ་དང་། འོད་ཟེར་མཐའ་མེད་དུ་འཕྲོ་བ་ཤེས་ཆེད་འོད་ཕྲེང་གི་མཐར་

བཅད་མི་བྱ་ཞིང་། འོད་ཟེར་ཚད་མཉམ་པར་འཕྲོ་བའི་དབང་དུ་བྱས་ནས་ཆ་ཆུང་བཞིར་
མཛད་དོ། དེ་ལྟར་ལྷ་དང་མི་ལས་ཡོན་ཏན་ཁྱད་པར་དུ་འཕགས་པ་ཤེལ་མིག་ནས་ལྟ་བ་
ལྟར་ཕྱོགས་གང་ནས་བལྟས་ཀྱང་ཕྱི་ནང་གི་ཆ་ཐམས་ཅད་མ་འདྲེས་པར་འཆར་བས་ཕྱི་
བལྟས་ནང་གསལ་ཞིང་ནང་བལྟས་ཕྱི་གསལ་བའི་གཞལ་ཡས་ཁང་ངོ་བོ་རྣམ་སྣང་དང་
གཟུགས་ཕུང་རྣམ་པར་དག་པ་ལ། རྣམ་པ་དེར་ཤར་བ། ཞིབ་ཏུ་ཕྱེ་ན་སངས་རྒྱས་དང་
སངས་རྒྱས་མ་ཡིན་པ་གཉིས་དེ་ཁོ་ན་ཉིད་དུ་མི་མཉམ་པ་མེད་པས་གྲུ་བཞི་པ་སོགས་
དཀྱིལ་ཆོག་ལྟར་རྣམ་དག་དང་མཚོན་དོན་ཤེས་ནས་གསལ་ལ་མ་འདྲེས་པར་བསྒོམ་པས་
མ་དག་པའི་ཞིང་ལ་སྤྱོད་པའི་ལས་ཀྱི་ནུས་པ་སྦྱོང་ཞིང་། ཡེ་ཤེས་རང་སྣང་ལས་གྲུབ་པའི་
ལམ་འབྲས་ཀྱི་ཞིང་ཕུན་སུམ་ཚོགས་པ་འགྲུབ་པའི་སྨིན་བྱེད་དུ་འགྱུར་རོ། བར་དོ་ལོངས་
སྐུའི་ལམ་འཁྱེར་གྱི་མགོ་འདི་ནས་འཛིན་པ་དང་། ཨ་ཡིག་དང་པོ་ལས་ཟླ་བ་བསྐྱེད་པ་
ནས་འཛིན་པ་གཉིས་སྣང་བས་གང་ལྟར་ཡང་རེ་མིག་དགུ་པའི་དབུས་སུ་ཡཾ་སྔོ་སྐྱ་ལས་
གཞིའི་འཆི་བ་འོད་གསལ། ལམ་གྱི་དཔེ་དོན་གྱི་འོད་གསལ། འབྲས་བུའི་དོན་གྱི་འོད་
གསལ་མཚོན་པའི་རླུང་དཀྱིལ་ཟླུམ་པོ། མངོན་སྤྱོད་ཀྱི་ལས་དང་། ཞེ་སྡང་ལམ་བྱེད་ཀྱི་
གནད་མཚོན་པས་ཁ་དོག་ནག་པོ། གཏུམ་མོས་མཚོན་པའི་རྫོགས་རིམ་གྱི་སྨིན་བྱེད་ཁྱད་
པར་ཅན་དུ་འགྱུར་བའི་གནད་ཡོད་པས་དམར་མདངས་ཆགས་པ། མེ་རླུང་དྲག་ཏུ་འདྲེས་
པས་རླུང་དྲག་ཏུ་གཡོ་བའི་རྣམ་འགྱུར་ཅན། ནང་གི་ཤར་མ་གཏོགས་པའི་རེ་མིག་གཞན་
གསུམ་དང་། སྒོ་བཞིར་སྣ་ཚོགས་པདྨ་དང་ཉི་མའི་གདན། རེ་མིག་ནང་གི་ཤར་དང༌། གྲྭ་
བཞི་དང་། ཕྱིའི་གྲྭ་བཞིར་སྣ་ཚོགས་པདྨ་དང་ཟླ་བའི་གདན་རེ་རེ། པདྨས་འཁོར་བའི་སྐྱོན་
གྱི་མ་གོས་པ། ཉི་མས་བྱང་ཆུབ་ཀྱི་སེམས་སྨིན་པ། ཟླ་བས་བྱང་སེམས་ཀྱི་མྱུ་གུ་འཕེལ་
བ་མཚོན་པར་གསུངས། བར་དོ་ལོངས་སྐུའི་རྣལ་འབྱོར་རྒྱུ་རྡོ་རྗེ་འཛིན་པ་དངོས་བསྐྱེད

ཚུལ་ནི། འོད་གསལ་ཆོས་ཀྱི་སྐུ་ལས་ལོངས་སྐུ་རྒྱུ་རྡོ་རྗེ་འཛིན་པ་འཇམ་དཔལ་གྱི་སྐུར་
བཞེངས་ཏེ་འགྲོ་བའི་དོན་བྱའོ་སྙམ་པའི་འཕེན་པ་དྲན་པར་བྱས་ལ་གདན་དབུས་མའི་སྟེང་
དུ་ངོ་བོ་བདེ་སྟོང་དབྱེར་མེད་ཀྱི་ཡེ་ཤེས་ལ་རྣམ་པ་ཨ་ཡིག་དང་པོ། དེ་ལས་གཞི་ལམ་
འབྲས་གསུམ་གྱི་འོད་གསལ་གྱི་སེམས་མཚོན་པའི་ཟླ་བའི་དཀྱིལ་འཁོར་ནི་མེ་ལོང་ཡེ་
ཤེས་ཀྱི་ངོ་བོ་ཟླ་བ་ལས་བྱང་ཆུབ་པའོ། དེའི་དབུས་སུ་ཆུ་ལས་ཆུ་བུར་རྡོལ་བའི་ཚུལ་
གྱིས་དྷཱིཝཡིག་རང་སྒྲ་སྒྲོགས་བཞིན་པ་བསྒོམ་པས་བར་དོའི་ངག་དང་། ལམ་འབྲས་ཀྱི་སྒྱུ་
མའི་སྐུ་དང་ལོངས་སྐུའི་གསུང་མཚོན། དེ་ལས་རང་གྲི་སོ་གཉིས་པ་ཡུ་བའི་ལྕགས་
མཚམས་སམ་གཞུང་ཐུར་ལ་དྷཱི༔ཡིག་གིས་མཚན་པས་དེ་དག་གི་ཡིད་མཚོན། དེ་ལས་
འོད་ཟེར་འཕྲོས་པས་ཕྱོགས་བཅུའི་རྒྱ་བ་ཐམས་ཅད་རྒྱུའི་ལྷ་ཞེ་དགུ་དང་། དེ་ཡང་ཤར་
ཕྱོགས་པ་རྣམས་རྣམ་སྣང་འཇམ་དབྱངས། ལྷོ་ཕྱོགས་པ་རྣམས་འཇམ་དཔལ་རིན་འབྱུང་།
ནུབ་ཕྱོགས་པ་རྣམས་འཇམ་དཔལ་འོད་དཔག་མེད། བྱང་ཕྱོགས་པ་རྣམས་འཇམ་དཔལ་
དོན་གྲུབ། དབུས་ཕྱོགས་པ་རྣམས་འཇམ་དཔལ་མི་བསྐྱོད་པའི་རྣམ་ཅན་གཡས་རང་རང་
གི་ཕྱག་མཚན་དང་། གཡོན་པོ་ཏི་འཛིན་པའི་རྣམ་པར་སྤྱན་དྲངས་ཏེ་རལ་གྲི་དྷིཥྛདང་
བཅས་པ་ལ་ཐིམ་པས་བར་དོ་བའི་བྱ་བ་དང་། ལམ་འབྲས་ཀྱི་སྒྱུ་ལུས་པོ་དང་ལོངས་སྐུའི་
མཛད་པ་མཚོན། དེ་ཡོངས་སུ་གྱུར་པ་ལས་རྒྱུ་རྡོ་རྗེ་འཛིན་པ་འཇམ་དཔལ་གཞོན་ནུར་
གྱུར་པ་ཤིན་ཏུ་ཕྲ་བའི་རླུང་སེམས་ཀྱི་རང་བཞིན་ཅན། སོ་སྐྱེ་ལྟ་ཅི་མདོ་ལུགས་ཀྱི་
འཕགས་པ་དག་གི་མིག་ཤེས་ཀྱི་སྤྱོད་ཡུལ་དུ་མ་གྱུར་པའི་ལོངས་སྐུ་ཆོ་ག་ལྟར་ཏེ་དེ་ལ་ང་
རྒྱལ་བཞག་པས་བར་དོ་བ་དང་། སྒྱུ་མའི་སྐུ་གཉིས་དང་། ལོངས་སྐུ་མཚོན། དེའི་ཐུགས་
ཀར་ཨཱདམར་པོ་ལས་ཉི་མའི་དཀྱིལ་འཁོར་འོད་ཟེར་འབར་བས་གཞི་ལ་མཚོན་དོན་མེད་
ཀྱང་ལམ་འབྲས་ཀྱི་འོད་གསལ་མཚོན་པའོ། འཇམ་དབྱངས་ཀྱི་རལ་པའི་ཟུར་ཕུད་ལྔས

ཡེ་ཤེས་ལྔ་མཚོན་ཞིང་། དེ་ཡང་དབུ་སྐྲ་དུམ་བུ་ལྔར་སླས་ནས་ཕུད་པའམ། དབུ་སྐྲའི་སྣེ་
མོ་ནང་དུ་བསྡུས་པའི་ཁུག་སོ་ལྔ་བྱས་པའི་དབུས་མའི་རྩེ་མོར་ནོར་བུའི་ཏོག་གིས་སྤྲས་
པའོ། དེ་དག་ནི་འཆི་བ་འོད་གསལ་མངོན་དུ་བྱས་པའི་མཐར་བར་དོ་གྲུབ་པ་དང་ཆོས་
མཐུན་ཞིང་རང་ལ་འབྱུང་འགྱུར་གྱི་བར་དོ་སྦྱོང་། ལམ་རྫོགས་རིམ་གྱི་སྐབས་སུ་དཔེ་དོན་
གྱི་འོད་གསལ་ལས་དག་མ་དག་གི་སྒྱུ་མའི་སྐུ་འགྲུབ་པ་དང་རྣམ་པ་མཐུན་ཞིང་དེ་ལྟ་བུའི་
རྟོགས་པ་སྐྱེ་བའི་དགེ་རྩ་སྨིན་བྱེད་དུ་འགྱུར། འབྲས་བུ་སངས་རྒྱས་ཀྱི་སའི་ལོངས་སྐུ་དང་
རྣམ་པ་མཐུན་ཞིང་། དེ་ད་ལྟ་ནས་འབྲས་བུ་ལམ་བྱེད་ཀྱི་ཚུལ་དུ་བསྒོམ་པས་མཐར་དངོས་
གནས་ལ་འགྲུབ་པའི་བག་ཆགས་ཁྱད་པར་ཅན་འཇོག་པ་ཡིན་ནོ། དེ་ཡང་ཉི་མའི་དཀྱིལ་
འཁོར་བར་དོ་ལོངས་སྐུ་དང་། སྐྱེ་བ་སྤྲུལ་སྐུ་ལ་སྦྱར་བ་གཉིས་ཡོད་པས་གང་ལྟར་ཡང་།
རང་ཉིད་ཤིན་ཏུ་ཕྲ་བའི་ལོངས་སྐུ་ལས་རགས་པའི་སྤྲུལ་སྐུར་ལྡང་སྙམ་པའི་འཕེན་པ་དང་
བཅས་སྙིང་གའི་ཉི་མའི་དཀྱིལ་འཁོར་ལས་འཕྲོས་པའི་འོད་ཀྱིས་ཕྱོགས་བཅུ་ན་བཞུགས་
པའི་རྣམ་སྣང་སོགས་སངས་རྒྱས་རིགས་ལྔ། རྡོ་རྗེ་རྣོན་པོ་སོགས་སེམས་དཔའ་སོ་
གཉིས། རྡོ་རྗེ་ལྕགས་ཀྱུ་སོགས་ཁྲོ་བོ་བརྒྱད། སེམས་མ་རྡོ་རྗེ་མ་སོགས་རིག་པ་བཞི་སྟེ་
འཇིགས་བྱེད་ཞེ་དགུ་མའི་རྒྱུའི་ལྷ་ཞེ་དགུ་འཇམ་དབྱངས་རིགས་ལྔའི་རྣམ་པར་སྤྱན་དྲངས་པར་
བླ་མས་གསུངས། ཡང་བདེ་གཤེགས་རིགས་ལྔ། སེམས་དཔའ་བརྒྱད། ཁྲོ་བོ་བཅུ། རིག་
མ་དགུ་སྟེ་འདུས་པའི་ལྷ་སོ་གཉིས་འཇམ་དབྱངས་རིགས་ལྔའི་རྣམ་པར་སྤྱན་འདྲེན་ཞེས་
ཐང་སག་པས་གསུངས་པས་འདི་གཉིས་ལ་དོགས་པ་མེད། ཀུན་མཁྱེན་གོང་མའི་བསྐྱེད་
རིམ་དུ། སེམས་དཔའ་བརྒྱད་དམ་བཅུ་དྲུག་གམ་སོ་གཉིས་གསུངས་པས་དང་པོ་གསང་
འདུས། གཉིས་པ་ཀུན་རིག །གསུམ་པ་ཞེ་དགུ་མ་དང་འགྲིག་སྟེ། མཁས་གྲུབ་རྗེའི་
འཇིགས་བྱེད་བསྐྱེད་རིམ་ཆེན་མོར། རྒྱུའི་ལྷ་འདི་དག་ཡོ་ག་དང་ཚུལ་མཚུངས་པར་འདུག་

L་
ཅེས་གསུངས་པ་ལྟར། ཞེ་དགུ་མའི་རྒྱུའི་ལྷ་ཕལ་ཆེར་ཀུན་རིག་ཏུ་ཡོད་པས་གཤེགས་པ་
ལྔ། གཤེགས་མ་བཞི། སེམས་དཔའ་བཅུ་དྲུགསེམས་མ་བརྒྱད། ཁྲོ་བོ་བཞི་སྟེ་ཀུན་རིག་
རྩ་བའི་ལྷ་སོ་བདུན་དེ་ལྟར་སྤྱན་དྲངས་ཡང་རུང་ངམ་སྙམ་ཡང་གསུངས་བཤད་མིན་པས་
ཁ་ཚོན་ཆོད་དཀའ་གསུངས། གང་ལྟར་རྒྱུད་སྡེའི་ལྷ་ཚོགས་གྲངས་མེད་སྤྱན་དྲངས་ཏེ་རྒྱུ་
རྡོ་རྗེ་འཛིན་པ་སྟོད་སྨད་ནས་འོད་དུ་ཞུ་ནས་ཉི་མ་ལ་ཐིམ་པ་དང་ལྷན་ཅིག་དེ་ཐམས་ཅད་
ཀྱང་ཉི་མ་ལ་ཞུགས་པས་སྔར་ལས་གཟི་བརྗིད་དང་རྒྱ་ཁྱོན་ཆེ་ཞིང་བཟོད་པར་བཀའ་བའི་
འོད་ཟེར་གྱིས་དཔག་ཚད་སྟོང་ཕྲག་བརྒྱར་ཁྱབ་པའི་ཉི་མའི་དཀྱིལ་འཁོར་དུ་གྱུར་པ་ནི་
མཉམ་ཉིད་ཡེ་ཤེས་ཀྱི་ངོ་བོ་ཉི་མ་ལས་བྱང་ཆུབ་པ་སྟེ། དེ་ཁམས་དཀར་དམར་གྱི་དབུས་
སུ་བར་དོ་བའི་རྣམ་ཤེས་ཞུགས་པ་དང་། དག་མ་དག་གི་སྒྱུ་ལུས་པ་དང་། ལོངས་སྐུས་
རགས་པའི་སྤྲུལ་སྐུ་འཛིན་པ་དང་ཆོས་མཐུན་ནོ། དེའི་སྟེང་དུ་ཧཱུྃ་ཡིག་མཐིང་ག་མི་ཚད་
ཙམ་གདུག་ཅན་རྣམས་སྐྲག་པར་བྱེད་པའི་རང་སྒྲ་འབྲུག་སྟོང་ལྡིར་བ་ལྟར་སྒྲོགས་ཤིང་
འོད་ཟེར་ལྔ་འཕྲོ་བ། དེ་ལས་འོད་ཟེར་འཕྲོས་པས་རྒྱལ་བ་ཐམས་ཅད་ལྷ་ཞེ་དགུའི་རྣམ་
པར་སྤྱན་དྲངས་ཏེ་ཧཱུཾ་ལ་ཐིམ་པ་ནི་སོར་རྟོགས་ཡེ་ཤེས་ཀྱི་ངོ་བོ་གསུང་ས་བོན་ལས་བྱང་
ཆུབ་པ་དང་། མངལ་གྱི་སེམས་ཅན་དེའི་ངག་གི་བྱེད་པ་ལྕེ་རྐན་དང་། སྒྱུ་མའི་སྐུ་གཉིས་
དང་ལོངས་སྐུའི་གསུང་དང་ཆོས་མཐུན། ཧཱུཾ་དེ་ཡོངས་སུ་གྱུར་པ་ལས་ཡོངས་གྲགས་ཀྱི་
རྡོ་རྗེ་རྩེ་དགུ་མ་ཡིན་པར་ཡར་ར་བཞི་དང་མར་རུ་བཞི། དབུས་རྭ་གཉིས་གཅིག་ཏུ་བརྩིས་
པའི་ཁྲོ་བོའི་རྡོ་རྗེ་རྩེ་དགུ་པ་ཁ་དོག་ནག་པོ། རྭ་ཤིན་ཏུ་གདེངས་པ། ལྟེ་བ་ལ་ཧཱུཾ་གིས་
མཚན་པ། རྡུལ་ཕྲན་རེ་རེའང་རྡུལ་སྙེད་ཀྱི་སངས་རྒྱས་ཀྱི་རང་བཞིན་ཅན། དེ་ལས་འོད་
ཟེར་བསམ་གྱིས་མི་ཁྱབ་པ་འཕྲོས་པའི་སྣེ་ལས་རྡོ་རྗེ་ཆེ་ཆུང་དཔག་ཏུ་མེད་པ་སྤྲོས་པས་
གདུག་ཅན་རྣམས་ཚར་བཅད། རྒྱུ་འབྲས་ཀྱི་ལྷ་ཞེ་དགུ་དང་། འཇིགས་བྱེད་རྟེན་བརྟེན་

པའི་དཀྱིལ་འཁོར་ཡོངས་རྫོགས། ཞལ་གཅིག་ཕྱག་གཉིས། ཕྱག་མཚན་རྡོ་རྗེ་དང༌། ས་
བོན་ཧཱུྃ་སོགས་ཉི་གདན་ལ་གནས་པ་དཔག་མེད་སྤྲོས། ཡབ་ཡུམ་རྣམས་ཀྱི་སྦྱོར་མཚམས་
ནས་དབང་བསྐུར། ཡུམ་མེད་དང་ཕྱག་མཚན་སོགས་ལས་བདུད་རྩི་དང་འོད་ཟེར་སྤྲོ་བ་
སོགས་མཛད་པ་བཅུ་གཉིས། འཕྲིན་ལས་ཉེར་བདུན། ཉན་རང་བྱང་སེམས། ཡི་དམ་ཞི་
ཁྲོ། ཆོས་སྲུང་སོགས་གང་འདུལ་གྱི་མཛད་པས་སེམས་ཅན་རྣམས་སྨིན་པར་བྱས་ནས་
རྡོ་རྗེ་འཇིགས་བྱེད་ཀྱི་གོ་འཕང་ལ་བཀོད་པར་མོས་པ་ལ་ཚོགས་རྫོགས་པ་དང་བསོད་
ནམས་བསགས་པའི་སྒོ་དཔག་མེད་ཡོད། སྤྲོས་པའི་ལྷ་དང་ས་བོན་ཕྱག་མཚན། དེས་
སེམས་ཅན་ལྷར་བཀོད་པ་ཐམས་ཅད་འདུས་ནས་རྡོ་རྗེ་ཧཱུྃ་དང་བཅས་པ་ལ་ཐིམ་པ་ནི་བྱ་
གྲུབ་ཡེ་ཤེས་ཀྱི་ངོ་བོ་ཐུགས་ཕྱག་མཚན་ལས་བྱང་ཆུབ་པ་དང་། མངལ་གྱི་སེམས་ཅན་
དེའི་སངས་རྒྱས་ཀྱི་སྒྲས་བསྟན་པའི་ཕུང་པོ་ལྔ། བྱང་སེམས་ཀྱི་སྒྲས་བསྟན་པའི་དབང་པོ་
ལྔ། རིག་པའི་སྒྲས་བསྟན་པའི་སྐྱེད་མཆེད། ཁྲོ་བོའི་སྒྲས་བསྟན་པའི་ཡན་ལག་རྣམས་གྲུབ་
པ་དང་། ལམ་འབྲས་ཀྱི་ལོངས་སྐུའི་མཛད་པ་དང་ཆོས་མཐུན། ཟླ་ཉི་རྡོ་རྗེ་ཧཱུྃ་དང་བཅས་
པ་ཡོངས་སུ་གྱུར་པ་ལས་རྟེན་བརྟེན་པ་རྫོགས་པར་གྲུབ་པ་ཆོས་དབྱིངས་ཡེ་ཤེས་ཀྱི་ངོ་
བོ་སྐུ་རྫོགས་པ་ལས་བྱང་ཆུབ་པ་དང་། མངལ་གྱི་སེམས་ཅན་ཕྱིར་བཙས་པ་དང་། ལམ་
འབྲས་ཀྱི་སྤྲུལ་སྐུ་དང་ཆོས་མཐུན། མངོན་བྱང་ལྔ་པོ་དེ་དཔལ་འཛིན་གྱི་དགྲ་ནག་གི་སྒྲུབ་
ཐབས་ལྟར་ལ། ཁ་སྦྱོར་རྩ་འགྲེལ་དང༌། ཛྷཱ་ན་ཨ་ཀ་རས་ཟླ་ཉི་སྐུ་རྫོགས་པ་ལས་བྱང་ཆུབ་
པ་གསུམ་སྔར་ལྟར་དང་། ཧཱུྃ་དང་རྡོ་རྗེ་ས་བོན་ཕྱག་མཚན་སོར་རྟོགས་ལས་བྱང་ཆུབ་པ།
འོད་ཟེར་གྱིས་སེམས་ཅན་ལྷར་བཀོད་དེ་ཐིམ་པས་བྱ་གྲུབ་ཡེ་ཤེས་ལས་བྱང་ཆུབ་པའམ།
སྐད་ཅིག་མ་གཅིག་ལ་མངོན་པར་བྱང་ཆུབ་པ། ཞེས་གསུངས་སོ། དེ་ལྟར་འབྲས་བུ་རྡོ་རྗེ་
འཛིན་པ་མངོན་བྱང་ལྔས་བསྐྱེད་པ་འདི་གཞི་ལ་བར་དོ་བ་མའི་མངལ་དུ་སྐྱེ་བ་ལེན་པ་དང་

རྣམ་པ་མཐུན་ཞིང་། རང་ལ་མ་འོངས་པ་ན་འབྱུང་འགྱུར་གྱི་སྐྱེ་བ་སྦྱོང་། ལམ་རྫོགས་རིམ་
གྱི་སྐབས་སུ་དག་མ་དག་གི་སྒྱུ་ལུས་པས་རགས་པའི་སྤྲུལ་སྐུ་འཛིན་པ་དང་རྣམ་པ་མཐུན་
ཞིང་། དེ་ལྟ་བུའི་རྟོགས་པ་སྐྱེ་བའི་དགེ་རྩ་སྨིན་བྱེད་ཁྱད་པར་ཅན་དུ་འགྱུར། འབྲས་བུ་
སངས་རྒྱས་ཀྱི་སར་ལོངས་སྐུ་རྡོ་རྗེ་འཆང་གིས་སྤྲུལ་སྐུ་བྱེ་བ་ཐེར་འབུམ་སྐད་ཅིག་ལ་འགྱེད་
པ་དང་རྣམ་པ་མཐུན་ཞིང་། དེ་ད་ལྟ་ནས་འབྲས་བུ་ལམ་བྱེད་ཀྱི་ཚུལ་དུ་བསྒོམས་པས་དེ་
ལྟ་བུ་དངོས་གནས་ལ་འགྲུབ་པའི་ནུས་པ་ཁྱད་པར་ཅན་བཞག་སྙམ་དུ་སྦྱང་གཞི་སྦྱོང་བྱེད་
ངོ་འཕྲོད་པར་བྱས་ནས་བསྒོམ། དེ་ཡང་ཚོགས་ཞིང་ནས་འདིའི་བར་གཞི་དུས་ཀྱི་ལམ་ལྔ་
སོགས་ལ་སྦྱོར་ཚུལ་མིར་སྐྱེ་བའི་ལས་བསགས་པ་ནས་སྨིག་སྒྱུའི་སྔ་ལོག་བར་གཞིའི་
ཚོགས་ལམ། སྨིག་རྒྱུ་ནས་བར་དོ་ཤི་བའི་འོད་གསལ་བར་གཞིའི་སྦྱོར་ལམ་སྟེ་ས་བཅུ་
བཞིའི་དང་པོ་མོས་སྤྱོད་ཀྱི་ས། ཉིང་མཚམས་སྦྱར་ཏེ་མངལ་དུ་ཟླ་བཅུ་གནས་པ་གཞིའི་ས་
བཅུ། མངལ་གྱི་སེམས་ཅན་མགོ་མཇུག་བསྒྱུར་ནས་བཅུ་གཉིས་པ་དཔེ་མེད་ཀྱི་ས། རླུང་
གིས་ཕུལ་ནས་ཕྱིར་མ་བཙས་བར་བཅུ་གསུམ་པ་ཡེ་ཤེས་ལྡན་གྱི་ས་སྟེ་རྒྱུན་མཐའི་བར་
ཆད་མེད་ལམ། ཕྱིར་བཙས་པ་ས་བཅུ་བཞི་པ་ཀུན་ཏུ་འོད་དེ་གཞིའི་མི་སློབ་ལམ། དེ་དག་
ཆོ་གའི་ཚིག་རིས་དང་སྦྱོར་ཚུལ་ཀུན་མཁྱེན་གོང་མའི་བསྐྱེད་རིམ་ལྟར་གཞི་ལམ་འབྲས་
བུའི་གནད་རྣམས་ཞིབ་པར་སྦྱར་ནས་ཉམས་སུ་བླངས་ན་ལམ་ཡོངས་རྫོགས་ཀྱི་ཉམས་
ལེན་ཚང་ཞིང་གནད་དུ་ཁེལ་བས་འདི་ལྟར་ལན་རེ་ཡིན་ཀྱང་མོས་སྒོམ་ཚུན་ཆད་གལ་ཆེ།
འདིའི་རྒྱུའི་ལྷ་ཞེ་དགུ་ནི། ལཱ་ལི་ཏའི་ཞེ་དགུ་མའི་སྒྲུབ་ཐབས་ལས། གཏི་མུག་རྫུན་དང་
ཆགས་ཕྲག་དོག ཤར་སོགས་ལེ་ཚེ་བཞི་ལའོ། །མེ་ཡི་གྲྭ་སོགས་རྣམ་བསམ་པ། །
སེམས་མ་རྡོ་རྗེ་དེ་བཞིན་དུ། །རིན་ཆེན་རྡོར་མ་བསྒོམ་པར་བྱ། །ཆོས་ཀྱི་རྡོར་མ་དེ་
བཞིན་དུ། །ལས་ཀྱི་རྡོར་མ་རྣམ་བསམ་བྱ། །རྡོ་རྗེ་རྣོན་པོ་རྡོར་རལ་གྲི། བྱམས་པ

དང་ནི་འཇམ་དཔལ་བཞག ཡེ་ཤེས་སྐུ་དང་ངག་དབང་ཕྱུག ཟླ་བའི་འོད་དང་ཡེ་ཤེས་
མཚོ། །ཤར་དུ་བརྒྱད་པོ་དེ་དག་བཞག ལྷོ་ཕྱོགས་སུ་ནི་བཞག་བྱ་བ། །རྡོ་རྗེ་སྣ་
ཚོགས་རྡོར་གནོད་སྦྱིན། །རྡོ་རྗེ་ཁུ་ཚུར་རྡོ་རྗེ་ཆོས། །རྡོ་རྗེ་སྲུང་བ་རྣོན་རྡོ་རྗེ། །རྡོ་
རྗེ་རྒྱུ་དང་དྲ་བའི་འོད། །ནུབ་ཕྱོགས་དེ་བཞིན་བརྒྱད་བཞག་པ། །རྡོ་རྗེ་སྨྲ་བ་རྡོ་རྗེ་
སེམས། །རྡོ་རྗེ་རྒྱལ་པོ་རྡོ་རྗེ་ཆགས། །རྡོ་རྗེ་ལེགས་དང་རྡོར་རིན་ཆེན། །ཉི་མའི་
འོད་དང་རྡོར་ཉི་མ། བྱང་དུ་ཡང་ནི་བརྗོད་བྱ་བ། །རྡོ་རྗེ་དཔལ་དང་རྡོ་རྗེ་བཞད། །
སྤོས་ཀྱི་གླང་པོ་ཡེ་ཤེས་ཏོག །ཐམས་ཅད་ཐབས་ཀྱིས་འགྲོ་མིང་དང་། །རྒྱ་མཚོའི་བློ་
གྲོས་ལེགས་པར་བཞག །བློ་གྲོས་མི་ཟད་བསྒོམ་པར་བྱ། །བདུད་རྩི་འོད་དང་བརྒྱད་
བཞག་གོ། ཤར་ལ་སོགས་པའི་སྒོ་བཞི་རུ། །རྡོ་རྗེ་ལྕགས་ཀྱུ་རྡོ་རྗེ་ཞགས། །རྡོ་རྗེ་
ལྕགས་སྒྲོགས་རྡོ་རྗེ་དྲིལ། །རིམ་པ་བཞིན་དུ་བསྒོམ་པར་བྱ། །མེ་ལ་སོགས་པའི་གྲྭ་
རུ་ཡང་། །རྡོ་རྗེ་གནོད་མཛེས་གཙུག་ཏོར་དང་། །རྡོ་རྗེ་ཧཱུྃ་མཛད་དེ་བཞིན་དུ། །རྡོ་
རྗེ་གཞན་གྱིས་མི་ཐུབ་པའོ། །ཤར་གྱི་ཕྱོགས་པ་ཐམས་ཅད་ནག །དེ་བཞིན་ལྷོ་པ་
ཐམས་ཅད་སེར། །ནུབ་པ་ཐམས་ཅད་དམར་པོ་ཡིན། །བྱང་ནི་ཐམས་ཅད་ལྗང་གུ་
ཡིན། །ཞེས་གསུངས་ཏེ། དབུས་ཀྱི་འཇམ་དཔལ་དང་ཞེ་དགུའོ། །དེ་དག་གི་གཙོ་བོ་
སྐུ་མདོག་ཕྱག་མཚན་རྒྱུ་རྡོ་རྗེ་འཛིན་པ་འཇམ་དཔལ་དང་འདྲ་ཞིང༌། ལྷག་མ་ཤར་དང་ཤར་
ལྷོ་བ་རྣམས་སྐུ་མདོག་སྔོན་པོ་གཡས་རྡོ་རྗེ། ལྷོ་དང་ལྷོ་ནུབ་པ་རྣམས་སྐུ་མདོག་སེར་པོ་
གཡས་རིན་པོ་ཆེ། ནུབ་དང་ནུབ་བྱང་པ་རྣམས་སྐུ་མདོག་དམར་པོ་གཡས་པདྨ། བྱང་དང་
བྱང་ཤར་རྣམས་སྐུ་མདོག་ལྗང་གུ་གཡས་སྣ་ཚོགས་རྡོ་རྗེ། ཐམས་ཅད་ཀྱིས་གཡོན་པོ་
ཏིའམ་དྲིལ་བུ་དཀུར་བསྟེན་པའོ། འབྲས་བུའི་ལྷ་ཞེ་དགུ་ནི། གཙོ་བོ་རྡོ་རྗེ་འཇིགས་བྱེད་
ཞལ་ཕྱག་ཡོངས་རྫོགས་ཡུམ་བཅས་དང་། རྡོ་རྗེ་གླང་ལྤགས་ནས་རྡོ་རྗེ་རླུང་རས་ཀྱི་བར་

རལ་གྲི་མ་གཏོགས་པའི་ཕྱག་མཚན་སོ་གཉིས་དང་། རྡོ་རྗེ་མི་ནས་རྡོ་རྗེ་བཞད་ཀྱི་བར་
སྲོག་ཆགས་བཅུ་དྲུག་གི་མིང་ཅན་གྱི་ལྷ་ཞེ་བརྒྱད་སྐུ་མདོག་མཐིང་ནག་ཞལ་གཅིག་ཕྱག་
གཉིས། གཡས་རང་མིང་དང་མཐུན་པའི་ཕྱག་མཚན་དང་། གཡོན་ཐོད་པ་འཛིན་པ། མ་
ཧེའི་གདོང་ཅན། ཡུམ་བཞི་མ་གཏོགས་པ་མཚན་མ་གྱེན་དུ་འགྲེང་བ་སོགས་ཞིབ་པར་
སྒྲུབ་ཐབས་ལས་ཤེས་དགོས་སོ། དེ་ལྟར་ཞི་བས་མི་འདུལ་བའི་གདུག་པ་ཅན་ཆུང་ངུ་
འདུལ་ཕྱིར་ཧཱུཾ་ཡིགའབྲིང་འདུལ་ཕྱིར་ཉི་མའི་དཀྱིལ་འཁོར། གདུག་ཅན་ཆེན་པོ་རྣམས་
འདུལ་ཕྱིར་བདེ་སྟོང་གཉིས་སུ་མེད་པའི་ཡེ་ཤེས་ངེས་དོན་གྱི་རྡོ་རྗེ་འཇིགས་བྱེད་དེ་ཉིད་
སྲིན་པོའམ་གཤིན་རྗེ་ཁྲོས་པ་ལྟ་བུའི་འབྲས་བུ་རྡོ་རྗེ་འཛིན་པ་འཇམ་དཔལ་རྡོ་རྗེའི་སྐུར་
བཞེངས་པ་རིམ་གྱིས་གསལ་འདེབས་པ་ནི། སྐུ་མདོག་མཐིང་ནག་ཆར་སྤྲིན་ལྟར་གནག་
པ། ཞལ་དགུ། ཕྱག་སོ་བཞི། ཞབས་བཅུ་དྲུག་པ། གཡས་བསྐུམས་ཤིང་གཡོན་རང་གི་
མཐོ་ལྔའི་བར་བརྐྱངས་པ། ཁམས་གསུམ་ལ་བཀས་མངའ་བསྒྱུར་བས་ཁམས་གསུམ་ཟ་
བར་ནུས་པ། ཞལ་ནས་དྲག་པོའི་གད་མོ་ཧ་ཧ་སོགས་བཞད་པ་བརྒྱད་སྒྲོགས་པ། ལྗགས་
རིང་དུ་བརྐྱངས་པའི་རྩེ་མོ་རྐན་གྱི་ངོས་སུ་ཅུང་ཟད་འདྲིལ་བ། ཞལ་ཐམས་ཅད་ལ་ཚེམས་
དཀར་བཞི་བཅུ་ཚང་ཞིང་། འཇམ་དཔལ་གྱི་ཞལ་མ་གཏོགས་པར་གངས་རི་ལྟ་བུའི་མཆེ་
བ་བཞི་གཙིགས་པ། ཁྲོ་གཉེར་དཔྲལ་བར་བསྡུས་པ་ཤང་ལང་གཤིབ་པ་ལྟར་མཁྲིགས་
ཤིང་། སྤྱན་གསུམ་དང་། སྨིན་མ་དང་། སྨ་ར་འཇིག་དུས་ཀྱི་མེ་ལྟར་རབ་ཏུ་འབར་ཞིང་།
དབུ་སྐྲ་ཁམས་སེར་གྱེན་དུ་བརྫེས་པ། ཕྱག་གཡས་པ་རྣམས་ཀྱི་སྡིགས་མཛུབ་ཁ་སྦུབས་
ནས་རྩེ་མོ་གྱེན་དུ་བསྟན་ཏེ་འཇིག་རྟེན་ལས་འདས་པའི་ལྷ་ལ་བསྡིགས་ནས་སྒྲུབ་པ་པོ་ལ་
དངོས་གྲུབ་མྱུར་དུ་སྩོལ་ཅེས་བསྐུལ་བ་དང་། གཡོན་པ་རྣམས་ཀྱི་སྡིགས་མཛུབ་བཀན་
པའི་རྩེ་མོ་འོག་ཏུ་བསྟན་ནས་སྒྲུབ་པ་པོ་ལ་བར་ཆད་མ་བྱེད་ཅེས་འཇིག་རྟེན་པའི་ལྷ་ལ་

བསྡིགས་པ་དང་། འདི་ལས་བཟློག་སྟེ་བཤད་པའང་ཡོད་ཀྱང་ཁྱད་པར་མེད། ཁམས་
གསུམ་ལ་དབང་བསྒྱུར་བའི་མཐུ་ཐོབ་པ་དང་། ཁམས་གསུམ་གྱི་བདག་པོ་ཞབས་འོག་ཏུ་
མནན་པས་འཇིགས་པ་རྣམས་ཀྱང་སྐྲག་པར་མཛད་པ། སྲིན་ཞལ་ནས་མཁའ་འགྲོ་དབང་
དུ་བསྡུ་བའི་པོ་གྱི་སྒྲ་སྒྲོགས་པ། མིའི་ཤ་དང་ཁྲག་དང་རྐང་དང་ཚིལ་བུ་ཟ་བ། འཇམ་
དཔལ་མ་གཏོགས་པའི་ཞལ་གྱི་སྤྱི་བོར་རུས་པའི་འཁོར་ལོ་རྩིབས་བརྒྱད་པ་བྱེད་ན་མདུན་
རྒྱབ་ལ་རྩིབས་གསུམ་རེ་དང་། སྙན་གཡས་གཡོན་གྱི་ཐད་རྩིབས་རེ། རྩིབས་བཅུ་བྱེད་ན་
མདུན་རྒྱབ་ལ་རྩིབས་ལྔ་རེ་ཡོད་པའི་མཐའ་མུ་ཁྱུད་ཀྱིས་བསྐོར་བ། མདུན་རྩིབས་ལྔའི་མུ་
ཁྱུད་སྟེང་དུ་གཤིན་རྗེ་དང་བདུད་སྲིན་བསྒྲལ་བའི་ཐོད་སྐམ་མིག་རྐོང་ཟབ་པ། མཆེ་བ་རིང་
པོ་བསྣོལ་བ། འཇིགས་སུ་རུང་བ་ལྔའི་རྩེ་མོར་རིན་པོ་ཆེའི་རྩེ་ཕྲན་ནམ་རུས་པའི་པ་ཏྲ་
རིས་དཀྱིལ་དུ་མི་བསྐྱོད་པའི་རིགས་ཅན་ལ་དབུས་སུ་མི་བསྐྱོད་པ་དང༌། གཞན་བཞི་ལ་
རྣམ་སྣང་སོགས་ཤར་ནུབ་ལྷོ་བྱང་གི་འགྲོ་ལུགས་དང་འགྲིགས་པ་དགོས་ཤིང༌། རིགས་
གཞན་ལ་དེས་འགྲེ །ཐོད་པའི་ཁ་འགྲམ་ནས་འཕྱང་བའི་རུས་པའི་དྲ་བ་དང་དྲ་ཕྱེད་སུམ་
གཤིབ་ནོར་བུ་དང་། རྔ་ཡབ། དྲིལ་ཆུང་སྤེལ་མར་འཕྱང་བའི་སྣེ་མོ་ཡེ་ཤེས་ཀྱི་སྤྱན་གྱི་ཐད་
དུ་སླེབས་པ། དབུ་བསྐྱོད་ན་སིལ་སྒྲ་འཁྲོལ་བ་ལྟ་བུ། འཁོར་ལོའི་ལྟེ་བར་རྡོ་རྗེའམ་ནོར་བུ་
ཏོག་གིས་སྤྲས་པ། བདུད་སྲིན་བསྒྲལ་བའི་ཐོད་པ་དང་། དག་པ་ཡེ་ཤེས་ཀྱི་རྣམ་རོལ་དུ་
སྣང་བ་འཆར་ལུགས་ཀྱི་ཁྱད་པར་ཡིན། རྣ་རྒྱན་ནི། བསྐྱེད་རིམ་ཆེན་མོར། ཞལ་དགུ་ཡོད་
བཞིན་མ་ཧེའི་ཞལ་ལ་རྣ་རྒྱན་བྱེད་པ་བློ་གྲོས་མཆོག་ཏུ་གསལ་ལོ། ཞེས་པ་ལྟར་ན་གཡས་
ཞལ་གྱི་སྙན་གཡོན་པ་དང་། གཡོན་ཞལ་གྱི་སྙན་གཡས་པ་ལ་སྙན་རྒྱན་བྱས་པས་འཐུས་
སམ། གསུང་བཤད་ལ། རྣ་རྒྱན་རྟོགས་ལྡན་བཟང་པོའི་དུང་ལུང་ལྟ་བུ་མ་ཧེའི་རྣ་བ་ཕུག་
པ་མི་བདེ་ཡང་རྣ་བར་བསྐོན་གསུངས་གསུང་། སྲིན་ཞལ་གྱི་རྣ་རྒྱན་གཉིས་མ་ཧེའི་རྣ་རྒྱན་

ལྟར་འཕྱང་བ་བྱེད་ཅེས་ཀྱང་གསུངས་སྙམ་པ་འཆར། གང་ལྟར་རུས་པའི་འཁོར་ལོ་སྣེ་
མོར་དུ་ཕྱེད་སུམ་གཤིབ་ཏུ་འཕྱང་བ། དབུས་སུ་རྡོ་རྗེ་རྩེ་ལྔ་པས་མཚན་པ། མགུལ་རྒྱན་
ནི། མགུལ་པའི་ཐད་དུ་མགྲིན་པའི་རྩ་འཁོར་མཚོན་པའི་རུས་པའི་འཁོར་ལོ་རྩིབས་བཅུ་
དྲུག་པའམ་རྡོ་རྗེ་རྭ་བཅུ་དྲུག་པ་མདུན་རྒྱབ་ཏུ་ཡོད་པ། ཕྲག་པ་གཉིས་ལ་རྡོ་རྗེ་ངེས་མེད་
རེ། དེ་ལས་རུས་ཕྲེང་གསུམ་མམ་ལྔའམ་བདུན་གཤིབ། མི་འཐོར་ཆེད་ཀུ་རུ་ཁར་སྦྲེལ་བ།
འཁོར་ལོའི་ཐད་ནས་རུས་པའི་དྲ་བ་གསུམ་གཤིབ་སྐྱ་ཉི་ལི་ལི་འཕྱང་བ། རུས་པའི་མཆོད་
ཕྱིར་ཐོགས་སམ་སེ་རལ་ཁ་ནི་སྙིང་གའི་ཐད་ཀྱི་རྒྱབ་མདུན་དུ་དེའི་རྩ་འཁོར་མཚོན་པའི་
རུས་པའི་འཁོར་ལོའམ་རྡོ་རྗེ་རུ་བརྒྱད་པ་དྲ་བ་དྲ་ཕྱེད་འཕྱང་བ། རུས་པའི་ཕྲེང་བ་གཉིས་
གཤིབ་ཕྲག་པ་དང་མཆན་འོག་གཡས་གཡོན་ནས་རྒྱབ་མདུན་གྱི་འཁོར་ལོ་ལ་བཏགས་པ། །
འོག་པགས་སམ་སྐ་རགས་ནི། ལྟེ་བའི་ཐད་ཀྱི་མདུན་རྒྱབ་ཏུ་དེའི་རྩ་འཁོར་མཚོན་པའི་
འཁོར་ལོའམ་རྡོ་རྗེ་རྭ་རེ་བཞི་པ། དཔྱི་གཡས་གཡོན་དུ་ངེས་མེད་རེ། དེ་ལས་རུས་ཕྲེང་
བཅུ་བསྒྲིགས་དྲ་བ་དྲ་བ་ཕྱེད་རིང་པོ་འཕྱང་བའི་སྣེ་མོར་ནོར་བུ་དང་། རྔ་ཡབ་དང་། དྲིལ་
ཆུང་སོགས་སྤེལ་མར་འཕྱང་བའི་སྣེ་མོ་ཉི་གདན་བར་དུ་སླེབས་པ། དཔུང་པ་དང་པུས་
མོའི་ཚིག་རྒྱན་དང་། ཕྱག་ཞབས་ཀྱི་མཁྲིག་མའི་རྒྱན་བསྡོམས་པས་གདུ་བུ་སྟེ། རུས་ཕྲེང་
སུམ་གཤིབ་ལ་དྲ་བ་དྲ་ཕྱེད་ཆུང་ངུ་ཉིལ་ལེ་འཕྱང་བ། དེ་ལྟར་མི་བསྐྱོད་པ་དབུ་རྒྱན། འོད་
དཔག་མེད་རྣ་རྒྱན། རིན་འབྱུང་མགུལ་རྒྱན། དྲུག་པ་རྡོ་རྗེ་འཆང་སེ་རལ་ཁ། དོན་གྲུབ་སྐ་
རགས། རྣམ་སྣང་གདུ་བུར་ཤར་བ། དེ་ལས་མཆོད་ཕྱིར་ཐོགས་དང་འོག་པགས་གཅིག་ཏུ་
བརྩིས་པས་རུས་པའི་རྒྱན་ལྔ་དང་། ཐལ་ཆེན་གྱི་ཚོམ་བུ་བསྣན་པས་ཕྱག་རྒྱ་དྲུག་གོ །
མིའི་རྒྱུ་མ་ལ་སྐྲའམ་ཁ་ནས་བརྒྱུས་པའི་མི་མགོ་རློན་པ་ལྔ་བཅུའི་ཕྲེང་བའི་དོ་ཤལ་མགུལ་
པར་སྒྲོན་པ་བརྒྱ་ཕྲ་སྦོམ་གྱི་ཐད་དུ་སླེབས་པ། འདིའི་མཆོད་ཕྱིར་ཐོགས། སེ་རལ་ཁ། སེ་

མོ་དོ་གསུམ་རྣམ་གྲངས་ཡིན། ཕྱི་རོལ་བས་དབང་ཕྱུག་ཆེན་པོ་མཆོད་པའི་ཕྱིར་ཐོགས་
པས་མིང་དེ་སྐད་གྲགས། སེ་རལ་ཁ་ནི་ད་ལྟའི་ཕལ་སྐད་ལ་སེ་རོས་བྱས་ཟེར་བ་དེ་ཡིན།
སྦྲུལ་ནག་པོ་གཉིས་ཀྱིས་སེ་རལ་ཁ་བྱས་པའི་མགོ་མཇུག་རྒྱབ་མདུན་ནས་མདུད་པ་ཞེ་
སྡང་ལམ་བྱེད་ཀྱི་གནད་ཆེ། ནཱ་རོ་པའི་རུས་རྒྱན་ལ་མཆོད་པའི་ལྷ་མོ་བརྐོས་པ་མཐོང་
སྟེ་ཤིན་ཏུ་ཆུང་བས་ཡུམ་གྱི་ཡིན་ནམ་གསུངས། རྩ་ཞལ་ནག་པོ་དབུ་རིལ་པོ་མ་ཧེའི་
གདོང་ཅན་ཤིན་ཏུ་ཁྲོས་པ། རྭ་གཉིས་ཤིན་ཏུ་རྣོ་བའི་རྩེ་མོར་མེ་འབར་བ། འབྲས་སྤུངས་
སྔགས་ཁང་གི་འཇིགས་བྱེད་ཡང་འདི་ལྟར་ཡོད། ཡིག་ཆ་གཞན་དུ་འདི་དང་ཕག་མོའི་
ཞལ་གྱི་གདོང་ཙམ་མ་ཧེ་དང་ཕག་གདོང་དུ་བཤད་པ་ཡང་ཡོད། རྩ་ཞལ་གྱི་ཚངས་བུག་
གི་རྒྱབ་ནས་སྲིན་ཞལ་དམར་པོའི་མགྲིན་པ་ཐོན་པ། ཞལ་ནས་བདེ་ཆེན་མཚོན་པའི་ཁྲག་
འཛག་པ། དེའི་ཚངས་བུག་གི་རྒྱབ་ནས་འཇམ་དཔལ་གྱི་ཞལ་གྱི་མགྲིན་པ་ཐོན་པ། འཇམ་
དཔལ་གྱི་ཞལ་སེར་པོ་ཞི་ཞིང་འཛུམ་ལ་ཡིད་ཙམ་ཁྲོས་པའི་ཉམས་ཅན། སྤྱན་གསུམ་པ།
རལ་པའི་ཟུར་ཕུད་ལྔ་དང་ལྡན་པ། སྤྱི་བོར་གསེར་གྱི་འཁོར་ལོ་རྩིབས་བརྒྱད་པའི་མདུན་
རྩིབས་ལྔའི་མུ་ཁྱུད་ཀྱི་སྟེང་དེ་བཞིན་གཤེགས་པ་ལྔའི་ངོ་བོར་གྱུར་པའི་རིན་པོ་ཆེའི་རྩེ་
ཕན་དང༌། རིན་པོ་ཆེའི་སྙན་རྒྱན། སྙན་གོང་ཨུཏྤ་ལའི་གདེངས་ཀ་དང་དར་དཔྱངས་ཀྱིས་
མཛེས་པར་བྱས་པ། མེ་ཏོག་གི་ཐོད་སོགས་རྒྱ་གར་གྱི་གཞོན་ནུའི་རྒྱན་གྱིས་བརྒྱན་པ།
གཡས་གཡོན་གྱི་རྭའི་རྩ་བའི་ཞལ་གསུམ་གསུམ་སྟེ་ཞལ་འོག་མ་བདུན་གྱི་མགྲིན་པ་དང་
དབུ་ཐོད་གཅིག་ཏུ་གནས་པ་ལ་སྙན་ཕན་ཆད་འབུར་པོ་བདུན་དོད་པ། རྭ་རྩའི་ཞལ་གསུམ་
གྱི་དབུས་མ་རྩ་ཞལ་དང་། དེའི་གཡས་གཡོན་གྱི་ཞལ་གཉིས་གཉིས་བྱེད་པ་རྗེ་རིན་པོ་
ཆེའི་ལུགས་ཡིན། ཆོ་གར། རྭའི་རྩ་བའི་གཡས་ཀྱི་ཞལ་དང་པོ་སྔོན་པོ། དེའི་གཡས་ཞལ་
ཞེས་སོགས་གསུང་དོན་རྭ་ལུགས་ཀྱི་བརྩེགས་ཞལ་དང་། སྐྱོ་ལུགས་ཀྱི་འཁོར་ཞལ་དང

མི་འདྲ་བར། ལཱ་ལི་ཏས། རྭ་རྩ་ན་ནི་ཞལ་གསུམ་སྟེ། །ཞེས་སོགས་དང་། རོ་ལངས་
བརྒྱད་སྐོར་གྱི་སྒྲུབ་ཐབས་སུ། རྭ་ཡི་གཡས་ཀྱི་ཞལ་གསུམ་ནི། དང་པོ་མཐིང་ག་གཡས་
དམར་པོ། །གཡོན་སེར་ཤིན་ཏུ་ཁྲོས་པའོ། །དེ་བཞིན་གཡོན་གྱི་རྩ་བའི་ཞལ། །
དཀར་པོ་དུད་ཀ་དེ་བཞིན་དུ། །ནག་པོ་ཤིན་ཏུ་ཁྲོས་པའོ། །ཞེས་དང་། ཞི་བའི་ཡེ་
ཤེས་ཀྱིས། དབུ་དགུ་འབར་བའི་དཀྱིལ་འཁོར་ནས། །ཞེས་སོགས་ལྟར་ཡིན་ཞེས་
གསུང་བཤད་ལས་འབྱུང་གསུངས། ལྗགས་རྩ་ཞལ་གྱི་མགྲིན་པ་ནས་ལྕང་ལོ་ལྟར་གྱེས་ཏེ་
ཞལ་གྱི་སྒོ་སོ་སོར་ཐོན་པས་སྐྱེ་མཆེད་བྱིན་བརླབ་སྐབས་ལྕེའི་རྩ་བར་རོ་ཞེས་བརྗོད་པའི་
རྒྱུ་མཚན་ཡང་ལྗགས་ཐམས་ཅད་ཀྱི་རྩ་བ་རྩ་ཞལ་གྱི་ལྕེར་ཡི་གེ་གཅིག་བཀོད་པས་ཐམས་
ཅད་ལ་དེས་གོ་ཆོད་པ་བྱས་པ་ཡིན། ཕྱག་རྣམས་གཡས་གཡོན་གྱི་སོག་པའི་དཀར་ཡོལ་
ཁ་གཅིག་གི་ནང་ནས་དཔུང་མགོ་བརྒྱད་ཚན་གཉིས་ཐོན་པའི་བརྒྱད་མདུན་དང་། བརྒྱད་
རྒྱབ་ངོས་སུ་སྟེང་འོག་ཏུ་བསྒྲིགས་པའི་ཚུལ་དུ་གྱེས་པ་འདི་ལ་བླ་མའི་གསུང་བཤད་དུ་མེ་
ལོང་གཅིག་གི་ངོས་ལ་ཐུར་མ་མང་པོ་བཙུགས་པའི་གཟུགས་བརྙན་ཤར་བ་ལྟ་བུ་གསུངས་
པ་འཆར་བདེ། རྒྱབ་ཕྱག་དང་མདུན་ཕྱག་བརྒྱད་གྱེས་མཚམས་ནས་ཐོན་པའི་ཕྱག་གཉིས་
ཀྱིས་གཏི་མུག་བྲལ་བའམ་བགེགས་ཀྱི་བདག་པོ་བཅོམ་པ་མཚོན་པའི་གླང་ལྤགས་སྔོ་
སྐྱའམ་དཀར་པོ་མགོ་གཡས་སུ་བསྟན་ནས་བརྒྱངས་ཏེ་འཛིན་པའི་སྡིགས་མཛུབ་ཀྱི་རྩེ་
གཉིས་སྨིན་མའི་ཐད་སོར་གནས་པ། ཕྱག་མཚན་སོ་གཉིས་ལ་རྭ་པོཏ་ལྟར་ལས་ཚོགས་
སོ་སོར་ཤེས་དགོས་ལ། གླང་ལྤགས་ལ། གཏོར་མ་འཕེན་དུས་རང་འཇིགས་བྱེད་ཞལ་
གཅིག་ཕྱག་གཉིས་པའི་ང་རྒྱལ་ལ་གནས་པ་ཡིན་ཀྱང་བཟློག་དར་བཏང་བ་ཕྱག་གཡས་
ཀྱིས་གླང་ལྤགས་བསྐྱོད་པའི་མོས་པ་དང་། ཁྱད་པར་བསྐྲད་གཏོར་ལ་བསྒྲུབ་བྱ་མདུན་དུ་
རླུང་དཀྱིལ་ལ་གནས་པ་ལ་གཏོར་མ་དེ་དུས་ཀྱི་རླུང་ཤུགས་ལྟ་བུའི་རང་བཞིན་དུ་མོས་

ནས་བརྡབ་པ་དང་། རང་ལྷའི་ང་རྒྱལ་ཤུགས་དྲག་པོས་གླང་ལྤགས་འཛིན་པའི་ཕྱག་གཉིས་
ཀྱིས་གླང་ལྤགས་ཀླད་ལ་བསྐོར་ཏེ་བརྡབ་པའི་སྒྲུང་གཉིས་ཀྱིས་དམིགས་བྱའི་ཡུལ་དེ་ཉིད་
དཔག་ཚད་བྱེ་བའི་བར་དུ་བསྐྲད་ནས་ཕྱི་མིག་ཙམ་ཡང་བལྟ་བའི་དབང་མེད་པར་མོས་པ་
འདི་བསོད་གྲགས་རྡོ་རྗེ་འཆང་ནས་འདིའི་སྐབས་གསུངས་པས་ཞལ་ཕྱག་ཡོངས་རྫོགས་
ཀྱི་ང་རྒྱལ་ལ་གནས་ནས་གཏོར་མ་འཕེན་པའང་ཡོད་ཚོད་རེད། ཕྱག་དར་གྱི་ཁུངས་
དངོས་འདི་ཡིན། ཞལ་གཅིག་ཕྱག་གཉིས་པའི་ང་རྒྱལ་གྱིས་དེ་ལྟར་དམིགས་ཀྱང་མི་རུང་
བ་མེད་གསུངས། དུས་འཁོར་ལ་ཕྱག་དང་པོ་བཞི་དཀར་པོ་སོགས་ཡས་རིམ་དང་། བྲིས་
སྐུ་ལ་ལར་མས་རིམ་ནས་བཀོད་པ་ལ་ཁོང་འཇམ་པའི་དབྱངས་ནས། ཕྱག་རྣམས་འཁོར་
ལོའི་རྩིབས་ལྟར་ཡོད་པས་བྲི་བྱ་ལ་གང་བྱས་ཀྱང་འགལ་བ་མེད་པ་འདྲ་གསུངས་པས་
འཇིགས་བྱེད་སོགས་ལའང་གྲུབ་ཆེན་རང་རང་གི་ལུགས་མི་འདྲ་བའི་དབང་གིས་འཁོར་
ཕྱག་ཅན་སོགས་སྣ་ཚོགས་ཡོད་པ་མི་འགལ་བ་འདྲ། རྭ་སྐྱོ་དང་དགེ་ལུགས་པའི་འཇིགས་
བྱེད་ཀྱི་སྐུའི་རྣམ་པ་མི་འདྲ་བ་དང་། རྭ་དགེའི་འཁྲུལ་འཁོར་ལ་ཡང་མི་འདྲ་བ་ཡོད་ཀྱང་།
དེ་དག་ལ་བརྟེན་ནས་གྲུབ་པ་བརྙེས་པ་དང་། ལས་བཞི་ལྷུན་གྱིས་གྲུབ་པ་མངོན་སུམ་
གྱིས་གྲུབ་པས་གཅིག་འཐད་ལ་གཅིག་མི་འཐད་ཅེས་མཐའ་གཅིག་ཏུ་འགོག་དཀའ་བས་
རང་རང་གིས་བླ་མའི་གསུང་རྒྱུན་ལྟར་བསྐྱངས་ན་བྱིན་རླབས་ཀྱི་ཚན་ཀ་ཆེ། ཨ་རིག་
དགེ་བཤེས་འོད་ཟེར་གྱིས། འཇིགས་བྱེད་བསྐྱེད་རིམ་རྣམས་སུ་རུས་རྒྱན་འཁོར་ལོ་
རྩིབས་བརྒྱད་པ་དང་། རྡོ་རྗེ་རྭ་བཅུ་དྲུག་པ་སོགས་ད་ལྟའི་བཟོ་བོ་མཁས་པས་སྒྲུབ་པ་
ལྟར་བཤད་ཀྱང་དོན་ལ་དེ་འདྲ་མ་ཡིན་པར་མིའི་མགོ་དང་། རྩིབས་མ་དང་། བརླ་དང༌།
དཔྱི་སོགས་རུས་པའི་དུམ་བུ་སྣ་ཚོགས་བཏགས་ནས་མི་སྡུག་པའི་ཁྲོ་བོ་ཞེས་མཐོང་ན་
ཡིད་དུ་མི་འོང་བ་ཞིག་ཡིན་ཞེས་རྩེད་མོ་ལྟར་གསུངས། ཡེ་ཤེས་རང་སྣང་ལས་གྲུབ་པ་

ཡིན་པས་བཤད་ནས་རྒྱན་གཅིག་གི་ཁྱད་པར་ཡང་བསྐལ་པར་བརྗོད་པས་མི་མཛད་ལ།
མཐའ་གཅིག་ཏུ་འདི་ལྟར་རོ་ཞེས་བརྟག་དཀའ་ཡང་། སྒོམ་དུས་ཡིད་ལ་འཆར་བདེ་ཁྱད་
ཆག་འཇོག་ཡོད་པ་བྱས་པ་རེད། དེ་ཡང་མདུན་ཕྱག་དང་པོ་གཉིས་ཀྱིས་མ་རིག་པ་གཅོད་
པའི་གྲི་གུག་དང་། བདེ་ཆེན་དང་སྙིང་རྗེས་གང་བའམ་དམ་ཚིག་སྐྱོང་བས་ཐོད་ཁྲག་
ཐུགས་ཀར་སྟེང་འོག་ཏུ་གདེངས་པའི་ཚུལ་གྱིས་འཛིན་པ། གཡས་ཀྱི་གཉིས་པས་གཟུང་
འཛིན་རྣམ་རྟོག་གཅོད་པའམ་འབིགས་པས་བི་དྷི་པ་ལ་སྟེ་འབིག་བྱེད་སྐྱོང་ཞེས་གསོར་
མདུང་ངམ་མཚོན་རྩེ་གཅིག་པ། ཡུ་བ་ལྕགས་དབྱུག་གི་རྣམ་ཅན། རྩེ་མོ་ཕུར་བུའི་དབལ་
ལྟར་ཤིན་ཏུ་རྣོ་བ། ཧ་ཅང་མི་རིང་བའི་ཡུ་བའི་སྦུབས་ལ་རྨ་བྱའི་སྒྲོ་ཆུན་བཙུགས་པ་སྟེ།
ཀུན་མཁྱེན་འཇམ་དབྱངས་བཞད་པའི་གསང་རྣམ་དུ། འབིག་བྱེད་སྐྱོང་གཏད་འདི་ནི་མཱ་ར་
ཎ། ཀུན་སྲུང་སྲིང་མོ་བཅུ་གསུམ་ཡིན་ད་ཟུངས། མཱུ་ལ་དེས་ཆོག་སླར་ན་ཛ་བགོ། ཞེས་ལྷ་
འདིའི་རྩ་སྔགས་བྱེ་ཆེན་མཛད་སྐབས་རྭ་ལོ་ཙཱ་བ་ཡིན་ཟེར་བའི་དགེ་སློང་ཞིག་གིས་ཕྱག་
མཚན་བི་དྷི་པཱ་ལ་རྨ་བྱའི་སྒྲོའི་ཆུན་པོ་བཅུ་གསུམ་གྱིས་བརྒྱན་པ་ཞིག་གཏད་དེ། འདི་ནི་
བདུད་སྡེ་ཐམས་ཅད་ལས་རྒྱལ་བའི་སྲིང་མོ་བཅུ་གསུམ་ཡིན་པས་ཁྱོད་ཀྱིས་ཟུངས། རྩ་
སྔགས་ཀྱི་བཟླས་པ་དེས་ཆོག་པས་ལྷ་འདིའི་སྒོས་ལས་རབ་འབྱམས་གྱིས་ཞེས་གནང་བ་
ཐོབ་པས་སྲིང་མོ་བཅུ་གསུམ་ནི་ཡུམ་བཅུ་གསུམ་གྱི་བརྡ་སྟེ། དཀྱིལ་འཁོར་གྱི་བདག་
པོར་དབང་བསྐུར་བ་ཡིན་གསུངས། ཕྱག་དེའི་ལྷག་མ་གསུམ་པ་ནས་བཅུ་དྲུག་པའི་བར་
གྱིས་རིམ་བཞིན་དྲན་པ་ཉམས་པ་འཇོམས་པས་འབྲས་འབྲུ་བའི་གཏུན་ཤིང་མཐའ་གཉིས་
སྦོམ་ལ་དཀྱིལ་ཕྲ་བ། སྲེད་པ་གཅོད་པས་ཆུ་གྲི་རྩེ་མོ་རྣོ་ཞིང་། དེ་ནས་མར་འོང་བའི་
དཔུང་པ་དང་། རྩ་བ་རྒྱས་ལ། སྐེད་པ་ཕྲ་བ། འདི་ཀའི་བཙན་ཁང་དུ་གཅིག་ཡོད། ཀུན་
མཁྱེན་གོང་མའི་བསྐྱེད་རིམ་དུ། མོན་གྱི་ཤེལ་རྡོ་ལྟ་བུ། ཞེས་གསུངས་པ་རྩར་མ་ཆོད་

གསུངས། སྒོ་གསུམ་གྱི་ཉེས་པ་འཇོམས་པས་ཀ་ཎ་ཡ་སྟེ་ཕྱེད་མདུང་ལ་ཞགས་པ་
བཏགས་པའི་ཞགས་མདུང་ངོ༌། རྟོག་བདུན་ཏཱ་ར་ནཱ་ཐས་ཞུས་དག་བྱས་པར། བི་དྷི་པཱ་ལ་
མདུང་རྩེ་གཅིག་པ་དང་། ཀ་ཎ་ཡ་རྡོ་རྗེ་རྩེ་གཅིག་པར་བསྒྱུར་རོ། ཕྲག་དོག་གམ་སྲེད་པའི་
བག་ཆགས་འཇོམས་པས་དགྲ་སྟ། ལྟ་ངན་འབིགས་པས་ཡོངས་གྲགས་ཀྱི་མདུང་།
རྨོངས་པའི་ཟུག་རྔུ་འབིགས་པའམ། དབང་གི་ལས་བྱེད་པས་མདའ། འགུགས་པས་
ལྕགས་ཀྱུ། ལས་སྒྲིབ་འཇོམས་པས་དབྱུག་ཏོ། ལྷའི་སྐུའམ་བྱང་ཆུབ་ཀྱི་སེམས་ཀྱི་རང་
བཞིན་གྱིས་ཁ་ཊཱི་ཀ་བདེ་མཆོག་གི་སྐབས་དང་འདྲ། ཤེས་སྒྲིབ་གཅོད་པའམ་ཆོས་ཀྱི་
འཁོར་ལོ་བསྐོར་བས་གཅོད་པའི་འཁོར་ལོ་མུ་ཁྱུད་མེད་པ་མཛུབ་མོ་དང་ལག་པའི་མཁྲིག་མ་
སོགས་ལ་བསྐོན་ནས་བསྐོར་བ་ཅི་རིགས་ཡོད། ཡེ་ཤེས་ལྔ་རོ་གཅིག་པས་རྡོ་རྗེ་རྩེ་ལྔ་
པ། སེར་སྣའམ་མི་ཤེས་པའི་སྒྲིབ་པ་འཇོམས་པས་ཐོ་བ་རྭ་ཉི་ཤུ་པ་སྲད་རྒྱུད་ལུགས་དང་
བསྐྱེད་རིམ་ཆེན་མོར་རྭ་ཉི་ཤུ་མི་ཐོས་གསུངས་པ་ལྟར་དེ་མེད་པ་དབེན་ས་ལུགས་ཡིན་
གསུངས། རལ་གྲི་སོགས་ཀྱི་དངོས་གྲུབ་སྟེར་བས་རལ་གྲིམཆོག་ཏུ་དགའ་བའི་སྒྲས་
སངས་རྒྱས་ཐམས་ཅད་བསྐུལ་བས་ཅང་ཏེའུ་དང་། ཕྱག་གཡོན་གྱི་ལྷག་མ་བཅོ་ལྔས་རིམ་
བཞིན་སྒྲིབ་པ་ཀུན་བཅོམ་པས་སམ་ཐུགས་རྗེ་ཆེན་པོས་འགྲོ་དོན་མཛད་པས་ཚངས་མགོབདུད་
ལས་རྒྱལ་བས་ཕུབ། སངས་རྒྱས་ཀྱི་གོ་འཕང་སྟེར་བས་སམ་ཐམས་ཅད་རང་བཞིན་མེད་
པར་རྟོགས་པས་མིའི་རྐང་པ། ཡང་དག་པའི་ཡེ་ཤེས་སུ་འཆིང་བས་ཞགས་པ། འཇིག་
རྟེན་གསུམ་ལས་རྒྱལ་བས་གཞུ། སྒྱུ་མའི་སྐུ་སྒྲུབ་པས་སམ་སྟོང་ཉིད་རྟོགས་པས་རྒྱུ་མ།
ཕ་རོལ་ཏུ་ཕྱིན་པའམ་རང་བཞིན་མེད་པའི་སྒྲ་སྒྲོགས་པས་དྲིལ་བུ། ཆོས་ཐམས་ཅད་ཀྱི་
བྱེད་པོའམ་ལས་ཀུན་སྒྲུབ་པ་དང་གདུལ་བྱ་སངས་རྒྱས་ཀྱི་སར་འཁྲིད་པས་ལག་པ། ཆོས་
ཐམས་ཅད་བདག་མེད་པའམ་མ་རིག་པའི་སྒྲིབ་པ་སེལ་བས་དུར་ཁྲོད་ཀྱི་རས། ཆོས་

ཐམས་ཅད་རང་བཞིན་གྱིས་སྟོང་པར་ཕུ་ཐག་ཆོད་པའམ། ཁྱད་པར་ཤིན་ཏུ་སྡིག་པ་ཆེ་
བའང་བཙན་ཐབས་སུ་སངས་རྒྱ་བས་སྐྱེས་བུ་གསོན་པོ་གསལ་ཤིང་ལ་སྐྱོན་པ། ཆོས་
ཐམས་ཅད་རང་བཞིན་གྱིས་འོད་གསལ་བོའམ། གཏུམ་མོ་ཆེ་བས་སམ། ཤེས་རབ་ཆེ་
བར་བྱེད་པ་དང་། ཐུན་མོང་མ་ཡིན་པའི་འོད་གསལ་སྟེར་བས་མེ་ཐབ། དམ་ཚིག་དག་
པའམ་སྙིང་རྗེས་བདུད་རྩིས་ཐུགས་རྒྱུད་གང་བས་ཐོད་ཚལ། འཇིག་རྟེན་ལས་འདས་མ་
འདས་ཀུན་ལ་བསྡིགས་ནས་ཉོན་དང་རིམ་གཉིས་ཀྱི་ཟབ་ཁྱད་གཞན་ལ་མེད་པ་ཡོད་
ཅེས་པ་དང་། འཇིག་རྟེན་ལས་འདས་པ་ལ་བསྡིགས་ན་འཇིག་རྟེན་པ་ལྟ་ཅི་སྨོས་པས་མིའི་
ལག་པ་སྡིགས་མཛུབ་བྱས་པ། ལུས་ངག་ཡིད་གསུམ་སྐྱེ་བ་མེད་པའི་རང་བཞིན་གཅིག་ཏུ་
རྟོགས་པའམ་སྐུ་གསུང་ཐུགས་རོ་གཅིག་པས་འཕན་རྩེ་གསུམ་པ། འདུ་བྱེད་ཀྱི་ཆོས་
ཐམས་ཅད་སྒྱུ་མ་ལྟར་གཡོ་བར་སྟོན་པས་རླུང་གིས་འཕྱར་བའི་རས་བསྣམས་པ། ཕྱག་
མཚན་གྱི་དག་པ་འདི་རྣམས་རྟོགས་བདུན་མཆན་འགྲེལ་སྔ་ཕྱིར་གནང་སྐབས་གསུངས་
ཤིང་༌། འཇིགས་བྱེད་ཆོས་འབྱུང་ལས། རྒྱུད་རྩ་འགྲེལ་གྱི་བཤད་རྒྱུད་ནི་འཇིགས་བྱེད་
བསྐྱེད་རིམ་ཆེན་མོའི་སྟེང་ནས་སྔར་ལྟར་དང་། ཞེས་ཀུན་མཁྱེན་འཇམ་དབྱངས་བཞད་
པས་སྲད་རྒྱུད་རྡོ་རྗེ་འཆང་ལས་འདིའི་རྒྱུད་ཀྱི་བཤད་པ་གསན་པའི་དུས་ཀྱི་ཟིན་བྲིས་
མཆན་འགྲེལ་འདི་ཡིན་པས་འདིའི་ལུང་ལེགས་པར་མནོས་པས་རྒྱུད་ཀྱི་བཤད་རྒྱུན་ཐོབ་
པའི་གོ་ཡང་ཆོད་ཅེས་བྲག་དཀར་དཀའ་བཅུ་རིན་པོ་ཆེས་གསུངས་པ་ཐོས་གསུངས།
ཟམ་པར་རྭ་གཏེར་འདོན་པའི་མཚན་མ་སོགས། ཞེས་སོགས་ཀྱི་གསང་རྣམ་ཞིབ་པར་
བཀྲོལ་ནས་གསུངས་པ་དང་། རེད་མདའ་བའི་དྲིས་ལན་ལས། རྡོ་རྗེ་འཇིགས་བྱེད་འདི་ལ་
གཞན་དང་མི་འདྲ་བའི་གནད་ཁྱད་པར་ཅན་ལྔ་ཡོད་ཚུལ་གསུངས་པ་སོགས་ཞིབ་པར་
གསུངས་པ་ཤིན་ཏུ་གལ་ཆེ་ཡང་བྲིས་ན་མང་བས་དེ་ཉིད་ལས་ཤེས་པར་བྱའོ། གཡས་

གཡོན་གྱི་ཞབས་རྣམས་དཔྱིའི་འཁོར་མིག་གཅིག་ནས་ཐོན་པས་མདུན་རྒྱབ་ཏུ་མཐར་
ཆག་ལ་མཉམ་པར་བསྒྲིགས་པ། ཞབས་དང་ཁ་ལྟ་ཕྱོགས་མཐུན་པར་གཡས་ཀྱི་དང་པོས་
མི་ནས་བརྒྱད་པས་ཝ་དང་། གཡོན་གྱི་དང་པོས་བྱ་རྒོད་ནས་བརྒྱད་པས་བཞད་ཀྱི་རྒྱབ་
ནས་བརྫིས་པ། གཡས་ཀྱི་སྲོག་ཆགས་བརྒྱད་ཀྱི་འོག་ཏུ་ཚངས་དབང་ཁྱབ་འཇུག་དྲག་པོ་
བཞི། གཡོན་གྱི་སྲོག་ཆགས་བརྒྱད་ཀྱི་འོག་ཏུ་གཞོན་ནུ་གདོང་དྲུགལོག་འདྲེན། ཟླ་ཉི་བཞི་
སྟེ་དྲེགས་པ་ལྷ་བརྒྱད་མགོ་མདུན་དུ་བསྟན་ཏེ་ཁ་སྦུབས་སུ་མནན་པ། མི་སོགས་བརྒྱད་
ཀྱིས་ཐུན་མོང་གི་དངོས་གྲུབ་བརྒྱད་དང་། བྱ་རྒོད་སོགས་ཀྱིས་མཆོག་གི་དངོས་གྲུབ་
དབང་ཕྱུག་བརྒྱད་དག་པ་དང་། དེ་ལྟ་བུའི་དངོས་གྲུབ་སྟེར་བ་མཚོན་པ་དང་། དྲག་པོའི་
ལས་ཀྱི་སྐབས་ནད་བརྒྱད་དང་གདོན་བརྒྱད་ཅེས་ཐ་སྙད་མཛད་པ་སོགས་རང་རང་གི་
སྣང་ཚུལ་དང་འཆར་ཚུལ་ཐལ་ཆེས་ན་གོ་བ་ལོག་པར་འགྱུར་ཉེན་ཡོད། རླན་གཤེར་ཕོར་
གང་ལ་ལྷ་མི་ཡི་དྭགས་ཀྱི་སྣང་ཚུལ་དང་། གང་ཟག་གཅིག་ལ་དགྲ་གཉེན་གྱི་སྣང་ཚུལ་ཐ་
དད་ཡོད་ཀྱང་དེ་གཉིས་རྒྱུད་གཅིག་དང་ཐ་དད་སོགས་ཀྱིས་བརྟག་ན་བཏགས་དོན་བཙལ་
བར་སོང་བས་མི་རྙེད་པ་ལྟ་བུ་ཡིན་སྙམ་གསུངས། སྲོག་ཆགས་གཞན་གོ་སླ་ལ། ཁྲ་ནི་ད་
ལྟའི་ཁྲ་འདི་མ་ཡིན་པའི་བོད་ཁྲ་ཞེས་བྱ་ཆེ་བ་ཞིག་དང་། བྱ་ཆེན་པོ་ནི་འོལ་བ་སྟེ། ད་ལྟའི་
པལ་སྐད་ལ་འོས་ལིའམ། འོས་སེ་ལི་ཟེར། ཁྱིམ་བྱ་ནི་ད་ལྟའི་བྱ་ཕོར་གྲགས་པ་འདི་མ་
ཡིན་པའི་ལུས་ནག་ལ་མཆུ་སེར་བ། ཤའི་སྐྱེ་སྐོར་ཅན། མི་སྐད་སྨྲ་ཤེས་པ། བོད་ན་མེད་
པར་བཤད། བསླབ་ན་བྱ་མི་སྐད་སྨྲ་བ་མང་བ་ནེ་ཙོ་དང་། སྐྱབས་མགོན་རྡོ་རྗེ་འཆང་རྒྱ་
ནག་ལ་ཕེབས་སྐབས་ཁང་པ་ཞིག་གི་རབ་གསལ་ནས་བྱ་ཞིག་གིས། འཇམ་དབྱངས་
བཞད་པ་གི་གན་ནས་ཨ་མོར་བླ་ནོས། ཞེས་ཞུས་པ་དང་། ཐུའུ་བཀྭན་བློ་བཟང་ཆོས་ཀྱི་ཉི་
མ་དང་པོ་རྒྱ་ནག་ཏུ་ཕེབས་སྐབས་གོང་མ་ཆེན་པོས་འཕྲལ་ལ་ཕེབས་གསུངས་པར་ལྕང་

སྐྱ་རོལ་པའི་རྡོ་རྗེ་དང་གོང་མ་གཉིས་ཁང་མིག་ཤིན་ཏུ་ཆུང་ངུ་ཞིག་ཏུ་བཞུགས་པའི་དྲུང་དུ་
མཇལ་བས་གདན་གྱི་རྒྱབ་ཤེལ་གྱི་ལྗོན་ཤིང་ལྟ་བུ་ཞིག་འདུག་པས་ཕྱིར་དགྱེས་ན་དེ་
བཅག་ཡོང་མདུན་དུ་བསྒྱུར་ན་གོང་མ་ལ་ཐུག་ཡོང་བ་ཞིག་ཏུ་བཞུགས་བཅུག་ནས་གཏམ་
ཐུང་ངུ་དཀའ་བ་དགའ་ཞིག་བཀའ་འདྲི་གནང་། དེ་ན་བྱ་ཞིག་འགྲོ་གི་འདུགསྐབས་ཞིག་
གཅིག་གིས། འདི་ཅི་ཡིན། རྡུལ་ཆེ། བྱི་དོར་ཅི་ལ་མ་བྱས། ཞེས་རྒྱ་སྐད་ཀྱིས་དོགས་
འཛེམས་མེད་པར་བསྡིགས་མོ་བྱེད། ཕྱིར་ཕེབས་ནས་ལྕང་སྐྱ་རིན་པོ་ཆེས། དེ་རིང་ཁྱེད་
ཀྱིས་ལེགས་པོ་བྱུང་། གོང་མས་ཁྱེད་ཐུགས་རིག་གྲིམ་པོ་ཡོད་མེད་ཉམས་སད་པ་རེད་
གསུངས། སྐད་མཐོན་པོ་རྒྱག་པ་དེ་སུ་རེད་ཞུས་པས། དེ་འདྲའི་བཙན་པོ་ཞིག་དེ་ན་ཡོད་
གསུངས་པས་སྔར་མཐོང་བའི་བྱ་དེ་ཡིན་འདུག་གསུངས་གསུང་། བཞད་ནི་དཀར་ལ་
མཛེས་པ་རྒྱ་ནང་ན་ཡོད་པ་མཐོང་སྟེ། ལུག་ལས་ཆེ་ཙམ་ཡང་ཡོད། ཚངས་པ་དང་།
གཞོན་ནུ་གདོང་དྲུག་གཉིས་འཁོར་ཞལ་དང༌། ལོག་འདྲེན་ནི་དབང་ལྡན་གྱི་འབྱུང་པོ་སྟེ་ལྷ་
བརྒྱད་པོ་ཐམས་ཅད་ཐལ་མོ་སྦྱར་བའོ། དེ་ལྟར་སྣང་སྟོང་སྒྱུ་མའི་སྲིན་པོ་ཁྲོས་པ་ལྟ་བུ། སྐུ་
བོང་ཆེ་ཞིང་ཡན་ལག་རགས་ལ་བརྗིད་རྔམ་དང་ལྡན་པ། ཕྱག་སེན་རྣམས་ལ་ལྕགས་ཀྱུ་
ལྟར་རྣོ་ཞིང་རིང་ལ་གུག་པ། ཕྱག་མཐིལ་ཁྲག་དྲོན་གྱིས་བྱུགས་པ་ལྟར་དམར་བ། འདོམ་
དཀྲིས་ཙམ་ཡང་མེད་པའི་གཅེར་བུ། ཁྲོ་ཉམས་ཡོངས་སུ་རྫོགས་པ། སྐུ་ལས་སྐྱེས་པའི་མེ་
དཔུང་ཕྱོགས་མཚམས་ཐམས་ཅད་དུ་འབར་བའི་དབུས་ན་བཞུགས་པ། དེའི་ཐུགས་ཀར་
ཟླ་གདན་ལ་ཤིན་ཏུ་ཕྲ་བའི་རླུང་གི་ངོ་བོ་ཡེ་ཤེས་སེམས་དཔའ་འཇམ་དཔལ་གཞོན་ནུར་
གྱུར་པ་གོང་ལྟར་དང༌། དེའི་ཐུགས་ཀར་ཨཱལས་ཉི་མ་ལ་གཉུག་སེམས་ཀྱི་ངོ་བོ་ཧཱུྃ་མཐིང་
ག་འོད་ཟེར་ལྔ་འཕྲོ་བས་སྐུའི་ནང་ཐམས་ཅད་གསལ་བར་བྱེད་པ། དམ་ཚིགས་སེམས་
དཔའ་ནི་གཞི་ལ་རྣམ་སྨིན་གྱི་ལུས་རགས་པ་དང་། ལམ་ལ་སྒྱུ་མའི་སྐུ་གཉིས་ཕུང་པོ་

རགས་པ་ལ་ཞུགས་པ་དང་། འབྲས་བུ་སྤྲུལ་སྐུ་དང་ཆོས་མཐུན། ཡེ་ཤེས་སེམས་དཔའ་ནི་
གཞི་ལ་སེམས་གནས་པའི་རྟེན་མི་ཤིགས་པའི་ཐིག་ལེ་དང༌། ལམ་ལ་སྒྱུ་མའི་སྐུ་གཉིས་
དང་། འབྲས་བུ་ལོངས་སྐུ་དང་ཆོས་མཐུན། ཏིང་ངེ་འཛིན་སེམས་དཔའ་ནི། གཞི་ལ་ཤིན་
ཏུ་ཕྲ་བའི་རླུང་སེམས་དང་། ལམ་ལ་དཔེ་དོན་གྱི་འོད་གསལ་དང་། འབྲས་བུ་ཆོས་སྐུ་དང་
ཆོས་མཐུན་ཞིང་། ལྷ་ཡེ་ཤེས་པའམ་ཡེ་ཤེས་སེམས་དཔའ་འགྲོ་འོང་གི་གནས་བྱེད་པས་
དམ་ཚིག་སེམས་དཔའ། བདེ་སྟོང་དབྱེར་མེད་ཀྱི་ཡེ་ཤེས་བཞོན་པའི་རླུང་དང་བཅས་པ་
ལྷའི་སྐུར་ཤར་བས་ཡེ་ཤེས་སེམས་དཔའ། དེ་ལ་དམིགས་ནས་བསྒོམ་པས་རླུང་ཐམས་
ཅད་སྙིང་གའི་མི་ཤིགས་པའི་ཐིག་ལེར་འདུ་ཞིང་ཏིང་འཛིན་ཁྱད་པར་ཅན་སྐྱེ་བས་ཏིང་ངེ་
འཛིན་དང་། གཞན་དོན་ལ་སེམས་པས་སེམས་དཔའ་ཞེས་བཤད་དོ། ཡུམ་བསྐྱེད་པ་ལ་
ལུགས་གསུམ་ལས་ད་ལྟ་འདོན་བཞིན་པ་དགྲ་ནག་གི་རིགས་པས་ཡབ་ཡུམ་ལྷན་ཅིག་
བསྐྱེད་པ་ཡིན་པས་དཔལ་རྡོ་རྗེ་འཇིགས་བྱེད་ཅེས་པའི་སྐབས་ས་བོན་ཕྱག་མཚན་གཅིག་
ལས་ཡབ་ཡུམ་ཟུང་གྲུབ་ཟིན་པ་སྐབས་འདིར་གསལ་འདེབས་པ་ཡིན། རང་རིགས་ཀྱི་མི་
མོ་བསངས་སྦྱངས་ནས་བསྐྱེད་པ་ལུགས་གཅིགསྙིང་ག་ནས་རང་རིགས་ཀྱི་ཕྱག་རྒྱ་མི་
མོའི་རྣམ་ཅན་སྤྲོས་ཏེ་བསངས་སྦྱངས། སྟོང་པའི་ངང་ལས་ཧཱུཾ་ལས་རྡོ་རྗེ་ཧཱུཾ་གིས་མཚན་པ་
ལས་ཡུམ་རོ་ལངས་མར་བསྐྱེད་པ་ལུགས་གཅིག་སྟེ། ཡུམ་གྱི་ས་བོན་ཧཱུྃ་དང་བོ་འདམ་ང་
མཛད་འདུག་པ་བེ་ཏ་ལིའི་མིང་དང་པོའམ། ཡུམ་ལྔའི་ས་བོན་ནང་ཚན་གྱི་བོ་གང་ཡིན་མ་
ངེས་གསུངས། ཡུམ་གྱི་སྐུ་མདོག་ཕྱག་མཚན་སོགས་ཆོ་ག་ལྟར་ལ། ཡབ་ལས་སྐུ་བོང་
ཅུང་ཟད་ཆུང་བ། ཐོད་པ་སྐམ་པོ་ལྔ་བཅུའི་དོ་ཤལ་ཅན། ཡབ་ཀྱི་སྤྱི་གཙུག་ནས་ཞབས་
མཐིལ་གྱི་བར་ཐལ་པས་བྱུགས་པ་ཀུནྡ་ལྟ་བུའི་བྱང་སེམས་ཀྱིས་ལུས་ཐམས་ཅད་ལ་ཁྱབ་
པ་མཚོན་བྱེད་ཡིན་པས་ཡུམ་ལ་ཕྱག་རྒྱ་ལྔས་བརྒྱན་པས་ཆོག་གོ །དེ་ཡང་ལས་ཀྱི་དབང་

གིས་སྐྱེ་བ་བླངས་པའི་རྣམ་ཅན་གྱི་རིག་མ་ལས་རྒྱ་དང་། རང་གིས་བསྒོམ་པའི་ཡེ་ཤེས་
ཀྱི་སྣང་བ་ཙམ་ལ་བརྟེན་པའི་ཕྱག་རྒྱ་ནི་ཡེ་རྒྱ་སྟེ། ལས་རྒྱ་ལ་སྒྲུབ་པ་པོ་ལྷའི་རྣལ་འབྱོར་
ལ་བྱང་བ་སོགས་མཚན་ཉིད་དུ་མ་ཞིག་ཚང་དགོས་པ་དང་། ཡུམ་ཡང་རྟེན་གྱི་སྤྱི་བྲེ་བྲག་
གི་མཚན་ཉིད་ཚང་བ། ལམ་ཐུན་མོང་བ་བྱང་སེམས་དང་ལྟ་བས་རྒྱུད་སྦྱངས་པ། དབང་
བསྐུར་ཚད་ལྡན་ཐོབ་ཅིང་དམ་ཚིག་ལ་གནས་པ། འདོད་པའི་སྒྱུ་རྩལ་གྱི་བསྟན་བཅོས་ལ་
བྱང་བ་ལས་གང་བྱུང་གིས་མི་ཆོག །དེ་བསངས་སྦྱངས་བསྐྱེད་ནས་ཡབ་ཡུམ་གཉིས་ཀ་
ལྷའི་ང་རྒྱལ་བརྟན་པོས་སྙོམས་པར་ཞུགས་པའི་ཁམས་བབས་པ་རླུང་སྦྱོར་སོགས་ལ་མི་
ལྟོས་པར་ཕཊ་ཡིག་བསྒོམ་སྟོབས་ཀྱིས་འགོག་ནུས་པ་ཞིག་དགོས་སོ། མཁའ་གསང་བྱིན་
བརླབ་ནི། ཡབ་ཀྱི་གསང་གནས་སྟོང་པར་སྦྱངས་ལ། སྟོང་པའི་ངང་ལས་ཧཱུཾ་སྔོན་པོ་འགོ་
ཕར་བསྟན་པའི་རྩེ་མོར་ཨོཾ་གྱིས་མཚན་པ། ཧཱུྃ་ལས་ཕྱི་དབྱིབས་རྟགས་ཀྱི་རྣམ་པ་ལ་ནང་
རྡོ་རྗེ་སྔོན་པོ་རྩེ་ལྔ་པ་གཟུགས་བརྙན་ལྟར་གསལ་བ། དེའི་ཨོ་ལས་ནོར་བུའི་བུ་ག་སྟེ་རྡོ་
རྗེའི་རྭ་དབུས་མའི་ཁོང་གསེང་ནང་ཕཊ་སེར་པོ་མགོ་ནང་དུ་བསྟན་པས་བཀག་པ། ཡུམ་
གྱི་གསང་གནས་མི་དམིགས་པ་ལས་ཧཱུྃ་མགོ་རང་ལ་བསྟན་པའི་རྩེ་མོར་ཨཱུས་མཚན་པ།
ཧཱུྃ་ལས་ཕྱི་ཕྱག་རྒྱའི་བྷ་གའི་རྣམ་པ་ལ་ནང་པདྨ་དམར་པོ་འདབ་མ་བརྒྱད་པ། ཨཱལས་
བྱུང་བའི་ཟེའུ་འབྲུའི་བུ་ག་ཕཊ་སེར་པོ་མགོ་ནང་བསྟན་གྱིས་བཀག་པ། སྒྲུབས་ཐབས་རྡོ་
རྗེ་འོད་ལས་ཡུམ་གྱི་པདྨ་པཾ་ལས་བསྐྱེད་ཕར་གསུངས། རྡོ་རྗེ་དང་པདྨའི་ནང་འོད་ཟེར་
རྣམ་པ་ལྔས་གང་བར་མོས། ཕཊ་གཉིས་རྐྱེན་གང་གིས་ཀྱང་མ་ཕྱེད་པའི་བརྟན་པའི་རང་
བཞིན་དུ་བསྒོམས་ལ། རང་དང་རིག་མ་གཉིས་ལྷ་སྐུ་ཡབ་ཡུམ་དུ་བསྒོམས་པ་ལུས་ལྷའི་
འདུ་ཤེས། གཉིས་ཀའི་མཁའ་གསང་བྱིན་གྱིས་བརླབས་ནས་ཡི་གེ་བཀོད་པ་ངག་སྔགས་
ཀྱི་འདུ་ཤེས། ཐབས་འདི་ལ་བརྟེན་ནས་ཟག་མེད་ཀྱི་བདེ་བ་མངོན་དུ་བྱའོ་སྙམ་པ་ཡིད་

ཆོས་ཀྱི་འདུ་ཤེས་གསུམ་དང་ལྡན་པའི་སྒོ་ནས་སྙོམས་པར་ཞུགས་ལ་ངག་ཏུ་སྔགས་
བརྗོད། ཡིད་ཀྱིས་དེ་བཞིན་གཤེགས་པ་ཐམས་ཅད་ཀྱི་རྗེས་སུ་ཆགས་པའི་རྡོ་རྗེའི་བདག་
ཉིད་དེ་ངའོ་སྙམ་དུ་རྗེས་ཆགས་ཀྱི་ང་རྒྱལ་བཞག་ལ་བསྐྱེད་རིམ་པའི་དགའ་བཞི་ལེགས་
པར་མཚོན་ཐུབ་པ་བྱས་ནས་བདེ་སྟོང་སྦྱར་ཏེ་ལྷ་ཡབ་ཡུམ་གྱི་རྣམ་པ་གསལ་ཞིང་ང་རྒྱལ་
བཅོས་མིན་ལ་ཡུན་རིང་དུ་གནས་པ་གོམས་པས་ཡུལ་སྣང་ཐམས་ཅད་བདེ་སྟོང་གི་རྣམ་
རོལ་དུ་འཆར་བ་གོང་ནས་གོང་དུ་ཁྱད་ཞུགས་པར་འགྲོ་བ་ནི་བསྐྱེད་རིམ་པའི་ལམ་གྱི་
སྙིང་པོ་དང་། དེ་ལྟར་གོམས་པ་མཐུ་ཅན་དུ་གྱུར་པས་བསྐྱེད་རིམ་བསྒོམ་པའི་སྐབས་ཉིད་
དུ་རྫོགས་རིམ་པའི་དགའ་བཞི་འབད་མེད་དུ་དྲངས་པ་དུ་མ་ཞིག་འོང་བས་བསྐྱེད་རིམ་
རྫོགས་རིམ་གྱི་སྨིན་བྱེད་དུ་འགྲོ་བའི་གཙོ་བོ་ཡང་འདིའི་སྒོ་ནས་ཡིན་པར་གསུངས་སོ།
སྔགས་དོན་ལ་ཀུན་མཁྱེན་གོང་མའི་བསྐྱེད་རིམ་པར་རྙིང་དུ། ཏ་ཐཱ་དེ་བཞིན། ཨ་ག་ཏ་
གཤེགས་པ་ཞེས་པ་མ་དག་པ་སྟེ། ག་ཏ་གཤེགས་པ་ཡིན་པས། དེ་ཨས་བཀག་ནི་མ་
གཤེགས་པར་འགྲོ་བས་སོ། རྗེས་ཆགས་ཀྱི་དགའ་བ་བརྩམས་པ་ཡོངས་གྲགས་ཀྱི་
ཆགས་པའི་མིང་མ་ཡིན་པར་སྟོང་ཉིད་ལ་རོ་གཅིག་ཏུ་ཞུགས་པའི་བདེ་བ་ཆེན་པོའི་ཡེ་
ཤེས་ཀྱི་བརྡ་ཡིན་པས་རང་གིས་ཟག་མེད་ཀྱི་བདེ་བ་མངོན་དུ་བྱས་ནས་སེམས་ཅན་
ཐམས་ཅད་ཀྱང་དེར་འགོད་སྙམ་པའི་བྱམས་སྙིང་རྗེ་སྟོང་ཉིད་ཀྱི་དགའ་བ་ལ་བྱེད། དེ་ལ་རྡོ་
རྗེ་སྔོན་པོ་རྩེ་ལྔ་པས་ཡབ་ཀྱི་ནོར་བུའི་དབུས་ཀྱི་རྩ་འདབ་བཞི་ལྟེ་བ་དང་བཅས་པ་དང་། །
པདྨ་འདབ་བརྒྱད་ཀྱིས་ཡུམ་གྱི་གསང་གནས་ཀྱི་རྩ་འདབ་བརྒྱད་དང་། ཨོ་དང་ཨཱས་ཡབ་
ཡུམ་གྱི་ཁམས་དཀར་དམར། ཕཊ་ཀྱིས་ཁམས་འཕོ་བ་འགོག་པ་དང༌། ཁ་དོག་སེར་པོ་
ཐུར་སེལ་གྱི་རླུང་གི་ཁ་དོག་སེར་པོ་ཡིན་པས་དེ་མཚོན་ནོ། དེ་ལྟར་བསྒོམ་པ་རིམ་པ་དང་
པོའི་སྐབས་འདིར་ཆགས་པ་ལམ་དུ་བྱས་པ་ལ་བརྟེན་ནས་བདེ་སྟོང་གི་ཡེ་ཤེས་སྐྱེ་བ་

དང༌། རྟེན་བརྟེན་པའི་དཀྱིལ་འཁོར་དེའི་རྣམ་རོལ་དུ་འཆར་བ་དང་། བདེ་སྟོང་དབྱེར་མེད་
ཀྱི་རྫོགས་རིམ་ཁྱད་པར་ཅན་སྐྱེ་བའི་སྨིན་བྱེད་དུ་འགྱུར་རོ། འདིའི་ཡུམ་བསྐྱེད་པ་དང་པོ་
སྦྱོར་བ་དང༌། དཀྱིལ་འཁོར་རྒྱལ་མཆོག་ལ་སྦྱོར་བའི་ལུགས་གཉིས་ཡོད། མཆོད་པ་མན་
ཆད་ལས་རྒྱལ་མཆོག་སྟེ་ཏིང་འཛིན་གསུམ་གྱི་ཆིངས་འདི་ཆོ་ག་ཕལ་ཆེར་ལ་ཡོད། ཀུན་
གསང་ལ་དང་སྦྱོར་ཡོད་པ་ལྟར་དཔའ་གཅིག་གི་ཆོ་ག་འཇིགས་བྱེད་ཀྱི་དང་པོ་སྦྱོར་བ་
ཡིན། འདི་ལ་དཀྱིལ་འཁོར་རྒྱལ་མཆོག་གི་ལྷ་བསྐྱེད་ནས་སྤྲོས་ཏེ་མཛད་པ་མཛད་ནས་
གདན་ལ་འགོད་པ། སྐྱེ་མཆེད་སྐུ་གསུང་ཐུགས་བྱིན་བརླབ། ཡེ་ཤེས་པ་གཞུག་ཅིང་དབང་
བསྐུར་རྒྱས་གདབ་བྱ་བའོ། དང་པོ་ནི། དཀྱིལ་འཁོར་རྒྱལ་མཆོག་གི་ལྷ་སྤྲོས་ནས་འགྲོ་
བའི་དོན་བྱའོ་སྙམ་པའི་འཕེན་པ་དང་བཅས་རང་ཡབ་ཡུམ་སྙོམས་པར་ཞུགས་པའི་ཐུགས་
ཀའི་ཧཱུཾ་དང་སྦྱོར་མཚམས་སོགས་ལས་འོད་ཟེར་ལྕགས་ཀྱུ་ལྟ་བུ་དཔག་མེད་ཕྱོགས་བཅུར་
སྤྲོས། མཁའ་ཁྱབ་ཀྱི་རྒྱལ་བ་སྲས་བཅས་ཐམས་ཅད་རྡོ་རྗེ་འཇིགས་བྱེད་ཡབ་ཡུམ་ལྷ་ཞེ་
དགུའི་རྣམ་ཅན་ནམ་མཁའ་གང་བ་སྤྱན་དྲངས་པ་གཅིག་ལ་གཅིག་ཐིམ་གྱིས་ལྷ་ཞེ་དགུ་
ཚན་གཅིག་ཏུ་གྱུར་པ་རང་གི་རྩ་ཞལ་ནས་ཞུགས། ཐུགས་ཀར་རྗེས་ཆགས་ཀྱི་མེས་བྱང་
ཆུབ་ཀྱི་སེམས་ཀྱི་ཐིག་ལེའི་ངོ་བོར་ཞུ་བ་སྐུའི་དབྱིབས་བརྒྱུད་རྡོ་རྗེ་ནོར་བུའི་རྩེར་སླེབས་
པ་ན་ཕཊ་ཡིག་གིས་བཀག་པས་རང་སེམས་བདེ་བ་ཆེན་པོའི་ངོ་བོར་གྱུར་པའི་བློ་སྟོང་
ཉིད་ཡུལ་དུ་བྱས་པའི་བདེ་སྟོང་དབྱེར་མེད་པའི་ཡེ་ཤེས་ལ་རྩེ་གཅིག་མཉམ་པར་བཞག
དེ་ནས་ཕཊ་ཡིག་གི་ཟུར་ཅུང་ཟད་ཕྱེ་སྟེ་ཐིག་ལེ་ཡུངས་འབྲུ་ཙམ་ཡིད་ཀྱིས་ཕྱུང་བ་ཡུམ་གྱི་
པདྨར་སོན་པ་བྱང་སེམས་དམར་པོ་ཡུངས་འབྲུ་ཙམ་དང་འདྲེས་ཡུམ་གྱི་ཐུགས་ཀར་
སླེབས་པ་ན་ཐིག་ལེ་ཆ་གཉིས་སུ་གྱུར། ཆ་གཅིག་ཧཱུྃ་ལས་གཞལ་ཡས་ཁང་གྲུ་བཞི་སྒོ་
བཞི་རྒྱན་རྟ་བབས་སོགས་མཚན་ཉིད་ཐམས་ཅད་ཡོངས་སུ་རྫོགས་པ་གདན་དང་བཅས་

པ་སྒོ་རང་ལ་བསྟན་པ། ཐིག་ལེ་ཆ་གཅིག་གདན་དེ་རྣམས་ཀྱི་སྟེང་ལྷ་སོ་སོའི་ཁ་དོག་ཅན་
གྱི་ཐིག་ལེ་བཅུ་བདུན་དང་། དེ་ལས་ས་བོན་བཅུ་བདུན་དུ་གྱུར། དེའི་ནང་གི་ས་བོན་བཅུ་
གསུམ་ཕྱག་མཚན་ས་བོན་གྱིས་མཚན་པ་བཅུ་གསུམ་དུ་གྱུར། དེ་དང་ས་བོན་ལྷག་མ་
བཞི་ཡོངས་སུ་གྱུར་པ་ལས་ལྷ་བཅུ་གསུམ་ཐོད་པ་བཞི་དང་བཅས་པ་གྲུབ་པར་མོས།
སྔོན་འཇིགས་བྱེད་ཀྱི་གདངས་སློབ་དུས། འོད་ཟེར་འཕྲོ་ཞིང་འདུ་བ། ཞེས་གཅོད་དགོས་
ཟེར། དེའི་རྒྱུ་མཚན་འོད་ཟེར་འཕྲོ་ཞིང་སྡུད་པ་ཅན་ཞེས་ས་བོན་བཀོད་ཚར་ནས། ཐོད་པ་
བཞི་ཎ་ཡོ་ནི་ར་བཞི་ལས་བསྐྱེད་པ་ལས་ཕྱག་མཚན་མེད། འདིར་ཕྱག་མཚན་ས་བོན་
གྱིས་མཚན་པ་བཅུ་གསུམ་ལས་ལྷ་བསྐྱེད་པ་གོ་ཆེད་ཡིན་པས་ཕྱག་ལེན་གྱི་ཚིག་གི་
གཅོད་མཚམས་རེ་ལའང་དགོས་པ་དང་གོ་རྒྱུ་ཆེ། སྒྲུབ་ཐབས་རྡོ་རྗེ་འོད་ལྟར་དབུས་ཀྱི་ས་
བོན་ལ་ཡ་བཀོད་ཀྱང་རུང་བར་ཀུན་མཁྱེན་བླ་མས་གསུངས། ཎ་ཡོ་ནི་ར་བཞི་ཐོད་པ་བཞི་
དང་རྡོ་རྗེ་མ་བཞིའི་ས་བོན་བྱེད་དགོས། སྐུ་མདོག་ཕྱག་མཚན་རྒྱན་ཆ་ལུགས་སོགས་ཆོ་
ག་ལྟར་ལ། ཞལ་གསུམ་གྱིས་སྐུ་གསུང་ཐུགས་རྡོ་རྗེ་གསུམ་དང་། ཕྱག་དྲུག་གིས་ཕྱིན་
དྲུག་མཚོན། ཕྱག་མཚན་ཐོ་བ་ར་ཉི་ཤུ་པ་ནི་དབུས་རྭ་ལ་ཡུ་བ་སྤྱད་པའི་ཐོ་བ་གསུངས་
པས་རྭ་གཅིག་གི་དོད་ཐོ་བ་ཡིན་ཀྱང་ཐོབ་ཐང་བརྩིས། ཕག་མོའི་གཡོན་ཞལ་དང་། དེའང་
ཐམས་ཅད་མ་ཡིན་པར་གདོང་ཙམ་ཕག་གདོང་དང་། ཞལ་ཡོངས་རྫོགས་པག་གདོང་དུ་
བཤད་པའང་ཡོད། ཙ་རྩི་ཀ་ནི་སྐེམ་བྱེད་མ་དང༌། གོ་རི་ནི་དཀར་མོ། སྐེམ་པ་ནི་སྐུ་ཤ་
སྲབ་པ། ཀླུ་མཐའ་ཡས་ལ་རྣམ་པ་སྦྲུལ་སྔོན་པོ་སོགས་སྤྲུལ་པ་ཡིན་པས་དུག་ཕྲེང་མེད་
ཀྱང་དུག་ཅན་གྱི་རྣམ་པ་བསྟན་པར་གོ་དགོས། མེ་རིས་ནི་སྐུ་དང་ཉེ་བར་འོད་ཟེར་གྱི་རང་
བཞིན་ལ་ཕྱིར་འཕྲོས་པ་མེའི་རྣམ་ཅན་བྱེད། ཕུད་སྒྲ་སྒྲོགས་པ་ནི་སྦྲུལ་གྱི་རང་སྒྲ་དང་།
བདུད་རྩིའི་ཁ་དོག་ནི་དཀར་པོ་ལ་བྱེད། ཡུམ་བཞིའི་ཡབ་གཏི་མུག་གཤེད་སོགས་བཞི་

དང་དོན་འདྲ། ཡབ་བརྒྱད་ཀྱི་ཡུམ་ཡུམ་བཞི་དང་དོན་འདྲ། ཙ་རྩི་ཀ་དང་གཏི་མུག་གཤིན་
རྗེ་གཤེད་ཀྱི་ཡུམ་དོན་གཅིག ཞེས་སོགས་གསུངས་པ་མཚན་ཉིད་པས་ཡིན་ཁྱབ་མཉམ་
མ་ཡིན་པར་ཐུགས་རྒྱུད་མཛད་པ་འཕྲིན་ལས་ཡེ་ཤེས་གཅིག་པའི་དོན་ཡིན། རྡོ་རྗེ་མ་དྲུག་
གི་ངོ་བོ་ཐོད་པ་བདུད་རྩིས་གང་བ་བཞི། དེ་ཡང་དྲི་རྡོ་རྗེ་མ་གཟུགས་རྡོ་རྗེ་མར་འདུས།
ཆོས་དབྱིངས་རྡོ་རྗེ་མ་ཐམས་ཅད་ལ་ཁྱབ་པ་དང་། ལས་བཞི་སོ་སོ་ལ་འཇིགས་བྱེད་ཀྱི་ཁ་
དོག་གམ་འོད་ཟེར་བསྒྱུར་བ་དང་། ཐོད་པ་བཞིའི་བདུད་རྩི་ཡང་དཀར་སེར་དམར་ནག་ཏུ་
བསྒྱུར་བར་གསུངས། དེ་ནས་མངལ་འབྱིན་ནི། ཉོན་མོངས་པ་སྤྱི་བྱེ་བྲག་སྦྱོང་བའི་འཕེན་
པ་ཤུགས་དྲག་པོ་གཏོང་བ་ཐམས་ཅད་ལ་འདྲ་ཞིང་། རང་འཇིགས་བྱེད་དུ་གསལ་བའི་ངག་
ནས་ཧི@ཙའི་སྔགས་བརྗོད་པས་དབུས་ཀྱི་གཙོ་བོ་ཡབ་ཡུམ་གྱི་ཐུགས་རྒྱུད་བསྐུལ་བས་
དཔག་ཏུ་མེད་པར་གྱུར། དབེན་སའི་ལུགས་ལ་ཡུམ་གྱི་པདྨ་ནས་ཕྱིར་སྤྲོ་བ་དང་། སྲད་
རྒྱུད་ལུགས་ལ་ཡུམ་གྱི་པདྨ་ནས་ཡབ་ཀྱི་རྡོ་རྗེ་བརྒྱུད་དེ་སྙིང་གར་དྲངས། ཐུགས་ཀ་ནས་
ཕྱིར་སྤྲོས། འོད་ཟེར་སོགས་སྤྲུལ་པ་རབ་འབྱམས་ཀྱིས་ངན་འགྲོ་བ་རྣམས་བདེ་འགྲོ་ལ་
བཀོད། དལ་འབྱོར་དང་མི་རྟག་པ་བསྟན་ནས་ཚེ་འདིའི་སྣང་ཤས་ལས་བཟློག །སྡུག་ཀུན་
གྱི་ཉེས་དམིགས་བསྟན་ནས་འཁོར་བ་ལས་ཞེན་པ་བཟློག་སངས་རྒྱས་ཐོབ་པའི་ཕན་ཡོན་
བསྟན་ནས་སེམས་བསྐྱེད། དབང་བསྐུར། རིམ་གཉིས་ཀྱི་ལམ་བསྟན་པས་ཞེ་སྡང་གིས་
མཚོན་པའི་ཉོན་མོངས་པ་བག་ཆགས་དང་བཅས་པ་སྦྱངས་ཏེ་ཆོས་ཀྱི་དབྱིངས་ཀྱི་ཡེ་
ཤེས་ལ་བཀོད་པ་སོགས་རེ་རེ་བཞིན་ལམ་ཡོངས་རྫོགས་ཆ་ཚང་འགྲོ་བ་ལས། ཞེ་སྡང་
སྦྱོང་བ་ཙམ་ལས་མ་ཤར་ན་ས་ཆོད་ཆུང་། འདི་འདྲའི་རིགས་ལ་འགལ་བ་བསྒྲིགས་མི་
ཆོག་པས་དེ་དང་དེ་བྱས་སོང་ཞེས་མོས་པ་བྱས་པས་འཐུས། སྤྲུལ་པ་ཐམས་ཅད་ཚུར་
བསྡུས་ནས་ཡབ་རང་དང༌། ཡུམ་རང་གི་ཡུམ་ལ་བསྟིམས། དེ་བཞིན་དུ་ཛི་ན་ཛིཀ་གིས་

ཤར་གྱི་གཏི་མུག་གཤིན་རྗེ་གཤེད་བསྐུལ་ནས་རང་གི་སྙིང་གར་དྲངས་པ་སྤྲོས་ཏེ་སེམས་
ཅན་རྣམས་ཀྱི་གཏི་མུག་གིས་མཚོན་པའི་ཉེས་པ་ཐམས་ཅད་སྦྱངས་ཏེ་མེ་ལོང་ལྟ་བུའི་ཡེ་
ཤེས་ལ་བཀོད། བསྡུས་ནས་ཕྱི་དཀྱིལ་གྱི་ནང་གི་རེ་མིག་དགུ་པའི་ཤར་གྱི་གདན་ལ་
འགོད་པ་སོགས་ལྷག་མ་རྣམས་ཆོ་གའི་ཚིག་རིས་ལྟར་ལ། ཐོད་པ་བཞི་དང༌། གཞལ་
ཡས་ཁང་ལ་སྔགས་ཟུར་དུ་མེད་པས་ཨོཾ་ཨཱཿཧཱུྃ་གིས་བསྐུལ། སྔགས་མེད་པའི་ལྷ་ཐམས་
ཅད་དང་། ཡོད་པ་ལ་ཡང་ཨོཾ་ཨཱཿཧཱུྃ་བཟླས་ནས་ལས་རབ་འབྱམས་སྒྲུབ་ཆོག་པ། འཇམ་
དཔལ་རྩ་རྒྱུད་ལས། ཨོཾ་ཨཱཿཧཱུྃ་གིས་ལས་ཀུན་བྱེད། ཅེས་པའི་དོན་ཡིན་པར་ཀུན་མཁྱེན་
འཇམ་དབྱངས་བཞད་པའི་གསུང་རྒྱུན་ལས་འབྱུང་གསུངས། ཐོད་པ་བཞི་རྡོ་རྗེ་མ་དྲུག་གི་ངོ་
བོ་ཡིན་པས་གཟུགས་སྒྲ་དྲི་རོ་རེག་བྱ་ཆོས་ཀྱི་སྐྱེ་མཆེད་དེ་ཡུལ་དྲུག་གི་དྲི་མ་སྦྱངས་ནས་
ཕྱིའི་གྲྭ་བཞིར་བཀོད། གཞལ་ཡས་ཁང་གིས་སྣོད་ཀྱི་སྐྱོན་སྦྱངས། དེ་ལ་གནས་པའི་
སེམས་ཅན་རྣམས་ཀྱི་བདེ་བའི་ཡོ་བྱད་གང་ཡོད་བརྟན་པར་བྱས། ཕྱི་དཀྱིལ་གྱི་གཞལ་
ཡས་ཁང་ལ་ཐིམ་པར་བསམ་པས་གཞལ་ཡས་ཁང་དུ་ལྷ་བཅུ་གསུམ་ཐོད་པ་བཞི་དང་
བཅས་རྫོགས་པར་གྲུབ་པ་ཡིན་ནོ། འདི་སྦྱངས་གཞི་དང་ཆོས་མཐུན་སྦྱོར་རྒྱུ་མེད་ཀྱང་།
ལམ་ལ་སྒྱུ་ལུས་པ་དང་ཟུང་འཇུག་པས་དཀྱིལ་འཁོར་རྒྱལ་མཆོག་གི་རྟེན་བརྟེན་པ་སྤྲོ་
བསྡུ་དང་ཆོས་མཐུན་ཞིང་དེའི་དགེ་རྩ་སྨིན་བྱེད་དུ་འགྱུར། འབྲས་དུས་མི་སློབ་པའི་ཟུང་
འཇུག་པས་གདུལ་བྱའི་དོན་དུ་མཛད་པ་བཅུ་གཉིས་སོགས་གང་འདུལ་གྱིས་སྣོད་བཅུད་
ཀྱི་ཉེས་པ་སྦྱོང་བ་སོགས་དང་རྣམ་པ་མཐུན་ཞིང་། དེ་ད་ལྟ་ནས་འབྲས་བུ་ལམ་བྱེད་ཀྱི་
ཚུལ་དུ་བསྒོམ་པས་མཐར་དེ་ལྟ་བུ་དངོས་གནས་ལ་འགྲུབ་པའི་ནུས་པ་འཇོག་པ་དང༌།
སྔོན་བྱུང་ལ་སྟོན་པས་ཡུམ་གྱི་པདྨར་རྟེན་བརྟེན་པའི་དཀྱིལ་འཁོར་སྤྲུལ་ནས་སྣོད་བཅུད་
ཀྱི་ཉེས་པ་སྦྱོང་བར་མཛད་པ་སོགས་དང་རྣམ་པ་མཐུན་པར་བསྒོམ་པའོ། དེ་ནས་བདག་

མདུན་འཇུག་པ་གཅིག་ཏུ་བྱེད་ན་ཕྱོགས་སྐྱོང་འགུགས་འདྲེན་གྱིས་བསྐྱེད་དགོས་ཀྱང་།
བདག་བསྐྱེད་རྐྱང་པ་ལ་བཞག་ཀྱང་ཆོག རྒྱུད་སྨད་པའི་གཏོར་ཆེན་སྐབས་ཀྱི་འཇིགས་
བྱེད་འདོན་ཚུལ་དེ་ཟ་མ་ཏོག་དང་མཐུན་ཞིང་། ཀུན་མཁྱེན་གོང་མའི་བསྐྱེད་རིམ་གྱི་
བཤད་པའི་འགྲོས་ཀྱང་དེ་དང་འདྲ། རྒྱུད་སྟོད་སྨད་ཀྱི་ད་ལྟའི་ཚོགས་འདོན་འདི་ལྷན་
ཐབས་མ་ལྟར་ཡིན་པས་ལྕང་སྐྱ་ངག་དབང་ཆོས་ལྡན་གྱི་འཇིགས་བྱེད་འཁྲུལ་སྤོང་དུ།
འདི་ལ་ཕྱོགས་སྐྱོང་བསྐྱེད་པ་དང་། འཇམ་དཔལ་རང་བཞིན་མ་དང་། རྒྱལ་བ་རྣམས་ནི་མ་
འདོན་པ་དང་། བདག་བསྐྱེད་ལ་གཏོར་མ་འབུལ་བ་རྣམས་ཕྱག་ལེན་མ་དག་པ་ཡིན། ཕུན་
གླིང་པར་མ་འདི་པཎ་ཆེན་ཆོས་རྒྱན་གྱིས་སྒྲིགས་ཟེར་བ་སྐུར་བ་ཞུ་འདོད་པ་ཡིན་ཞེས་
པཎ་ཆེན་གསུང་དུ་དེ་འདྲའི་ཟུར་ཡོད་པ་ལ་ལུང་འདོན་བཞག་ཀྱང༌། པཎ་ཆེན་ཨེ་ཝཾ་དུ།
དཀྱིལ་འཁོར་གྱི་མཐར་ཕྱོགས་སྐྱོང་བཀོད་པ་གཏོར་འབུལ་སོགས་ལ་འཇུག་པ་བདེ་ཞིང་།
བདག་བསྐྱེད་ལ་གཏོར་མ་ཕུལ་ཆོག་པ་གསལ་བར་གསུངས། རྒྱུད་སྟོད་སྨད་སོགས་ཀྱིས་
སྔོན་ནས་འདི་ལྟར་གསུངས་བཞིན་པ་དང༌། རྒྱལ་བ་དགེ་འདུན་རྒྱ་མཚོའི་བསྐྱེད་རིམ་
དང་། སྲད་རྒྱུད་རྡོ་རྗེ་འཆང་གི་གསུང་ཟིན་བྲིས་རྣམས་སུ་ཡང་སྐབས་འདིར་ཕྱོགས་སྐྱོང་
གི་བཤད་པ་ཡོད་ལ། ཀུན་མཁྱེན་འཇམ་དབྱངས་བཞད་པས་ལྕང་སྐྱའི་འཁྲུལ་སྤོང་
གཟིགས་ནས། རྗེ་རིན་པོ་ཆེ་ལ་རྒྱུད་ཀྱི་དགོངས་པ་པཎ་གྲུབ་སོ་སོས་བཀྲལ་ལུགས་ཀྱི་ཆོ་
གའི་འདོན་ཚུལ་དང་། བུ་སློབ་སོ་སོ་ལ་གནང་ཚུལ་གྱི་རྒྱུན་མི་འདྲ་བ་མང་བས་པཎ་ཆེན་
བཟང་བཀྲས་པའི་ལུགས་དེ་ཡང་མི་འཐད་པ་ཡིན་ཀྱང་ང་རང་གི་བླ་མས་ཟ་མ་ཏོག་གི་
འཕྲིན་ལས་རྒྱས་ཆེད་དེ་འདྲ་གནང་ཞེས་གྲྭ་རྒན་རྣམས་ལ་གསུངས། ལ་ལས། ལྕང་སྐྱ་
རིན་པོ་ཆེར་རྩོམ་པའི་ཐུགས་བཞེད་མེད་ཀྱང་སྡེ་སྲིད་རྒྱུད་སྟོད་སྨད་ལ་མི་དད་པ་དང་། ལྕང་
སྐྱའི་བླ་མ་ཡང་ཡིན་པས་བཙན་ཚུགས་ཀྱིས་རྩོམ་བཅུག་པས་ན། འཁྲུལ་སྤོང་དུ། ཁྱོད་ལ་

གཞན་གྱིས་དབང་ཅན་བྱས་སམ། ཞེས་པ་དེ་གོ་ཆེད་ཡིན་ཡང་ཟེར། དེས་ན་ཕྱོགས་སྐྱོང་
གཞལ་ཡས་ཁང་གི་མཐར་བཀོད་པ་ལ་བདག་མདུན་ཐ་མི་དད་དང་བདག་བསྐྱེད་རྐྱང་པའི་
འདོན་ལུགས་གཉིས་ཤེས་དགོས། འདོན་ཆ་ལ་ཁྱད་པར་ཆེར་མེད་ཀྱང་བདག་མདུན་ཐ་མི་
དད་ལ་རྡུལ་ཚོན་དང་རས་བྲིས་སམ། དེ་མེད་ཀྱང་བསམ་གཏན་གྱི་སྒྲུབ་གཞི་ཞིག་བསམ་
དགོས། སྒྲུབ་གཞི་མེད་ན་ཕྱོགས་སྐྱོང་བཀོད་ཀྱང་བདག་བསྐྱེད་རྐྱང་པ་ཡིན་པས་མདུན་
གྱི་ནམ་མཁར་གཏོར་མགྲོན་གསལ་འདེབས་པའམ། བདག་བསྐྱེད་ལ་གཏོར་མ་མི་འབུལ་
བ་སྤྱིར་བཏང་གི་བཤད་པ་ཡིན་པས། དམིགས་བསལ་རང་འདྲ་གཉིས་པ་ཆད་ནས་དེས་
བདག་བསྐྱེད་ལ་ཕུལ་ཀྱང་ཆོག ལས་རུང་གི་བསྙེན་མཚམས་ལྟ་བུ་ཡོངས་གྲགས་ཀྱི་ལྷན་
ཐབས་མ་ལྟར་བྱས་ན་མི་རུང་བ་ཆེར་མེད་ཀྱང་། ཟ་མ་ཏོག་ལྟར་བཏང་ན་ལེགས་པ་འདི་
ཕྱག་ལེན་གྱི་རྒྱུན་ཡང་ཡིན་པས་མ་བརྗེད་པ་གྱིས་གསུངས། གཉིས་པ་སྐྱེ་མཆེད་བྱིན་
བརླབ་ནི། གཙོ་འཁོར་ཐམས་ཅད་ཀྱི་མིག་འབྲས་གཉིས་སུ་མིག་དབང་དང་དེའི་རྣམ་ཤེས་
ལས་ཀྑཾ་ལས་འཁོར་ལོ་ཧཱུཾ་གིས་མཚན་པ། དེ་ལས་རྡོ་རྗེ་མིག་སོགས་ཆོ་ག་ལྟར་བསྐྱེད། །
མིག་འབྲས་ཀྱི་སྒོ་དང་། མིག་འབྲས་ཡོངས་སུ་གྱུར་པ་ལས་བསྐྱེད་པར་ཡང་བཤད། ལྷ་
སོ་སོའི་རྩ་ཞལ་ལས་གཞན་ལ་སྐྱེ་མཆེད་ཀྱི་ལྷ་འགོད་མི་དགོས། རྣ་བ་གཉིས་ཀྱི་བུ་གའི་
ནང་དང་། སྣ་བུག་གི་སུམ་མདོ། ལྕེའི་དཀྱིལ་ལྕེ་དབང་ཟླ་ཕྱེད་བཀས་པ་ལྟ་བུའི་དབུས་སུ་
འགོད་པ་དང༌། ལྕེའི་རྩ་བར་འགོད་པའི་ལུགས་གཉིས་ལས་ལྗགས་ཀྱི་རྩ་བར་རཾ་འགོད་
པའི་གསུང་བཤད་སྔར་བཀོད་པ་དེ་གལ་ཆེ། རྡོ་རྗེ་ལུས་ནི་སྨིན་མཚམས་ཀྱི་ཐད་ཀྱི་ནང་
དུ་བསྐྱེད། དེ་ཐམས་ཅད་མེ་ལོང་ལ་གཟུགས་བརྙན་ཤར་བ་ལྟར་བཀོད། རྡོ་རྗེ་མིག་
སོགས་དྲུག་པོ་ས་སྙིང་། ཕྱག་རྡོར། ནམ་སྙིང་། འཇིག་རྟེན་དབང་ཕྱུག སྒྲིབ་སེལ། ཀུན་
བཟང་རྣམས་ཀྱི་རང་བཞིན་དང་། ཀུན་མཁྱེན་གོང་མའི་བསྐྱེད་རིམ་ལྟར་ན་རྡོ་རྗེ་ཡིད་ཀུན་

བཟང་དང་འཇམ་དཔལ་གཉིས་ཀའི་རང་བཞིན་དུ་མོས། དེ་དག་གིས་མིག་སོགས་ལ་ཐ་
མལ་གྱི་སྣང་ཞེན་སྦྱོང་བ་དང་། གཟུགས་སོགས་ལ་ཐོགས་མེད་དུ་འཇུག་པའི་མངོན་ཤེས་
འགྲུབ་པ་དང་། ཡན་ལག་གི་རླུང་རྣམས་ལས་རུང་དུ་འགྲོ་བའི་སྨིན་བྱེད་དུ་འགྱུར་རོ། སྐུ་
གསུང་ཐུགས་བྱིན་བརླབ་ནི། གོང་དུ་ཐམས་ཅད་ཀྱང་པད་ཟླ་ལ་གནས་པའོ། ཞེས་སྐྱེ་
མཆེད་དང་སྐུ་གསུང་ཐུགས་བྱིན་བརླབ་ཀྱི་མཚམས་འབྱེད་པ་དང་། སྐྱེ་མཆེད་ཀྱི་ལྷ་རྣམས་
ལ་པད་གདན་དང་། སྐུ་གསུང་ཐུགས་བྱིན་བརླབ་ཀྱི་ལྷ་ལ་གདན་མི་འདྲ་བ་ཡོད་པར་སྟོན།
དེ་ཡང་ལྷ་ཐམས་ཀྱི་ཐུགས་ཀར་ཟླ་བ་ལ་ཧཱུཾ་ལས་རྡོ་རྗེ་སྔོན་པོ་རྩེ་ལྔ་པའི་ལྟེ་བར་ཧཱུྃ་དང་རྡོ་
རྗེ་ལས་ཐུགས་རྡོ་རྗེ་རྡོ་རྗེ་རྣ་བ་ལྟ་བུའི་ཐུགས་ཀར་རྡོ་རྗེ་ཧཱུཾ་གིས་མཚན་པ། དེ་ཡང་ཏིང་ངེ་
འཛིན་སེམས་དཔའ་ཧཱུཾ་གི་ཐིག་ལེའི་ནང་བསྐྱེད་པ་དང་། ཐུགས་རྡོ་རྗེའི་ཐུགས་ཀར་ཏིང་ངེ་
འཛིན་སེམས་དཔའ་བསྐྱེད་པ་དང་། ཐུགས་རྡོ་རྗེ་དང་འཇམ་དཔལ་གཉིས་རྒྱབ་མདུན་གྱི་
ཚུལ་དུ་བསྐྱེད་པ་དང་། གོ་ས་ཐ་མི་དད་དུ་བསྐྱེད་པ་གང་བདེ་བྱ། མགྲིན་པར་ཨཱ༔ལས་
པདྨ་དམར་པོ་འདབ་མ་བརྒྱད་པའི་དབུས་སུ་ཨཱདང་པདྨ་ལས་གསུང་རྡོ་རྗེ་དམར་པོ་རྡོ་རྗེ་
ལྕེ་ལྟ་བུའི་ཐུགས་ཀར་པདྨ་དམར་པོ་འདབ་མ་བརྒྱད་པ་ཨཱུས་མཚན་པ། སྤྱི་བོར་ཨོཾ་ལས་
འཁོར་ལོ་དཀར་པོ་རྩིབས་བརྒྱད་པའི་ལྟེ་བར་ཨོཾ་དང་འཁོར་ལོ་ལས་སྐུ་རྡོ་རྗེ་དཀར་པོ་རྡོ་
རྗེ་མིག་ལྟ་བུའི་ཐུགས་ཀར་འཁོར་ལོ་དཀར་པོ་ཨོཾ་གྱིས་མཚན་པ། སྐྱེ་མཆེད་དང་སྐུ་
གསུང་ཐུགས་ཀྱི་ལྷ་ལ་རང་འདྲའི་ཡུམ་གསལ་བཏབ་ཀྱང་རུང༌། རང་གི་ཐུགས་ཀའི་ཧཱུྃ་
ལས་འོད་ཟེར་འཕྲོས་པས་རྡོ་རྗེ་གསུམ་གྱི་ལྷ་ཚོགས་སྤྱན་དྲངས་པ་ལ་རང་གི་སྙིང་ག་ནས་
སྤྲོས་པའི་མཆོད་པའི་ལྷ་མོ་མཆོད་རྫས་ཐོགས་པ་རྣམས་ཀྱིས་མཆོད་པས་མཉེས་པར་
བྱས། ཧཱུྃ་གི་འོད་ཟེར་གྱིས་སྐུ་གསུང་ཐུགས་རྡོ་རྗེའི་ལྷ་ཚོགས་རྣམས་ལས་རང་འདྲ་གཉིས་
པ་རེ་བཀུགས་ཏེ་རང་གི་གནས་གསུམ་གྱི་རྡོ་རྗེ་གསུམ་གྱི་ལྷ་ལ་ཐིམ་པར་མོས་ཏེ་སྔགས་

བརྗོད་ལ་ང་རྒྱལ་བཞག འདི་ལ་ཐུགས་བྱིན་བརླབ་སྔོན་དུ་བྱེད་པ་འཇམ་དབྱངས་ཤེས་
རབ་དང་ཐུགས་ཀྱི་ལྷ་ཡིན་པས་ཐོག་མར་ཤེས་རབ་རྒྱས་ནས་ཡིད་དང་། དེ་ནས་གསུང་
དང་སྐུའི་བྱིན་རླབས་རིམ་པར་འཇུག་པའི་རྟེན་འབྲེལ་གྱི་གནད་དང་། དྲི་ཆབ་ཐུགས་ཀྱི་
མཆོད་པ་ཡིན་པས་སྔོན་དུ་འབུལ་བའང་གནད་འདི་ལ་རགས་ལས་གསུངས་པ་སྲད་རྒྱུད་
རྡོ་རྗེ་འཆང་གི་གསུང་རྒྱུན་ལས་གཞན་ལ་མེད་ཅེས་བྲག་དཀར་དཀའ་བཅུ་རིན་པོ་ཆེས་
གསུངས། གསུམ་པ་ཡེ་ཤེས་པ་གཞུག་པ་ནི། ཕྱོགས་སྐྱོང་བསྐྱེད་ཡོད་ན་འཇམ་དཔལ་
རང་བཞིན་མ་དང་། ཟ་མ་ཏོག་ལྟར་ན་མི་དགོས་པས། རང་གི་ཐུགས་ཀའི་ཧཱུཾ་གི་འོད་ཟེར་
གྱིས་ལྷ་བཅུ་གསུམ་གྱི་དཀྱིལ་འཁོར་སྤྱན་དྲངས་ལ་ཧིཝིས་ཕྱི་འབྲང་གི་བགེགས་
བསྐྲད། སྙིང་ག་ནས་མཆོད་ལྷ་སྤྲོས་ལ་མཆོད། སྐྱབས་མགོན་རྡོ་རྗེ་འཆང་ནས་རྒྱུད་པའི་
རྒྱ་དགེ་ལ། འཇིགས་བྱེད་ཀྱི་ཡེ་ཤེས་པ་སྤྱན་འདྲེན་གྱི་མཆོད་པར་རོལ་མོ་མི་དཀྲོལ་བའི་
རྒྱུ་མཚན་ཅི་ཡིན་གསུངས་པར། དེ་ཡིད་སྤྲུལ་གྱི་མཆོད་པ་ཡིན་པས་མི་འཁྲོལ་ཞུས། འོ་
ན་ཚོགས་ཞིང་གི་མཆོད་པར་འཁྲོལ་བ་ཅི་ཡིན་གསུངས་པར། དེ་མི་ཤེས་ཞུས། རྒྱུད་སྟོད་
པས་ཚོགས་ཞིང་ལའང་མི་འཁྲོལ་ཟེར་བ་ཐོས། ཨོ་མུངྒ་རཱ་ཛཞེས་སོགས་ལ་སྒོ་བ་བཞིའི་
ཕྱག་མཚན་ཕྱར་ཙམ་གྱི་བརྡ་བྱས་པས་ཛས་ལྷ་ཡེ་ཤེས་པ་དམ་ཚིག་པའི་སྤྱི་བོར་གཞུག་
ཧཱུྃ་གིས་དམ་ཚིག་པའི་སྐུ་ལུས་ལ་ཞུགས། ཐཾ་གྱིས་འོ་ཆུ་ལྟར་དབྱེར་མེད་འདྲེས། ཧོས་
ཅི་ཙམ་འདོད་ཀྱི་བར་དགྱེས་བཞིན་བཞུགས་པར་དབང་དུ་བྱས་པར་བསམ། བསྡུ་ན། རྡོ་
རྗེ་གསུམ་གྱི་ལྷ་དང་ཡེ་ཤེས་པ་མཉམ་དུ་སྤྱན་དྲངས་ཀྱང་ཆོག དབང་བསྐུར་རྒྱས་གདབ་
ནི། རང་གི་ཐུགས་ཀའི་ཧཱུཾ་གི་འོད་ཟེར་གྱིས་དབང་ལྷ་སྤྱན་དྲངས་པ་ལ་མཆོད་དེ་དབང་
བསྐུར་བར་གསོལ་བ་བཏབ་པས་ཆུ་དབང་གི་སྐབས་ལྟར་ཆུ་རུབ་ཀྱི་ཚུལ་དུ་དབང་བསྐུར་
བས་སྐུ་གང་། དྲི་མ་དག ཆུའི་ལྷག་མ་ཡར་ལུད་པ་ཡོངས་སུ་གྱུར་པ་ལས་གཙོ་བོ་ལ་

རིགས་བདག་མི་བསྐྱོད་པ་སྔོན་པོ་ཞལ་གཅིག་ཕྱག་གཉིས་རྡོར་དྲིལ་འཛིན་པས་ཡུམ་མཱ་མ་
ཀཱི་སྔོན་མོ་གྲི་ཐོད། ཤར་དང་ཤར་ལྷོ་བ་རྣམས་ལ་རྣམ་སྣང་དཀར་པོ་འཁོར་ལོ་དང་དྲིལ་བུ་
འཛིན་པས་ཡུམ་སྤྱན་མ་དཀར་མོ་གྲི་ཐོད། ལྷོ་དང་ལྷོ་ནུབ་པ་རྣམས་ལ་རིན་འབྱུང་སེར་པོ་
ཞལ་གཅིག་ཕྱག་གཉིས་རིན་པོ་ཆེ་དང་དྲིལ་བུ་འཛིན་པས་ཡུམ་རིན་ཆེན་སྒྲོལ་མ་སེར་མོ་
གྲི་ཐོད། ནུབ་དང་ནུབ་བྱང་བ་རྣམས་ལ་འོད་དཔག་མེད་དམར་པོ་པདྨ་དང་དྲིལ་བུ་འཛིན་
པས་ཡུམ་གོས་དཀར་མོ་དམར་མོ་གྲི་ཐོད། བྱང་དང་བྱང་ཤར་བ་རྣམས་ལ་དོན་གྲུབ་ལྗང་
གུ་རལ་གྲི་དང་དྲིལ་བུ་འཛིན་པས་ཡུམ་དམ་ཚིག་སྒྲོལ་མ་ལྗང་གུ་གྲི་ཐོད་འཛིན་པས་ཁྱུད་
པའམ། ཡང་ན་ཡབ་རྐྱང་མི་བསྐྱོད་པ་སྔོན་པོ་ས་གནོན་མཉམ་གཞག །རྣམ་སྣང་དཀར་པོ་
བྱང་ཆུབ་མཆོག་གི་ཕྱག་རྒྱ་ཅན། རིན་འབྱུང་སེར་པོ་མཆོག་སྦྱིན་མཉམ་གཞག །འོད་
དཔག་མེད་དམར་པོ་ཕྱག་གཉིས་ཏིང་ངེ་འཛིན་གྱི་ཕྱག་རྒྱ། དོན་གྲུབ་ལྗང་གུ་སྐྱབས་
སྦྱིན་དང་མཉམ་གཞག་གི་ཕྱག་རྒྱ་ཅན། ལོངས་སྤྱོད་རྫོགས་པའི་སྐུའི་རྣམ་པ་ཅན། ཞབས་
རྡོ་རྗེ་སྐྱིལ་ཀྲུང་གིས་བཞུགས་པས་དབུ་བརྒྱན་པར་བསམ། ཕྱོགས་སྐྱོང་བསྐྱེད་ཡོད་ན་སྤྱི་
བོར་རྡོ་རྗེ་འཇིགས་བྱེད་ཞལ་གཅིག་ཕྱག་གཉིས་ཡུམ་བཅས་རེས་རྒྱས་བཏབ་ཅིང་དབང་ལྷ་
རྣམས་རང་ལ་བསྟིམས། གསུམ་པ་ལས་རྒྱལ་མཆོག་ལ་མཆོད་བསྟོད་ནི། བདག་མདུན་
འཇུག་པ་གཅིག་ཚེ་རང་གཙོ་བོ་ལས་མར་མེ་གཅིག་ལས་གཉིས་ཆད་ཀྱི་ཚུལ་དུ་རྡོ་རྗེ་
འཇིགས་བྱེད་ཞལ་གཅིག་ཕྱག་གཉིས་པར་ཕྱེ་བ་དཀྱིལ་འཁོར་གྱི་ཤར་སྒོའི་ཐད་ཀྱི་ཕྱི་
རོལ་དུ་འཁོད་པའི་སྙིང་ག་ནས་ཙ་རྩི་ཀ་སོགས་མཆོད་ལྷ་སྤྲོ་བ་དང་། དེ་མིན་ཚེ་སྔོན་
འགྲོའི་སྐབས་ལྟར་རང་གི་སྙིང་ག་ནས་མཆོད་ལྷ་སྤྲོ། མཆོད་པ་བཤམས་པའི་གནས་
འདོད་སྣམ་ཡིན་པས་དེ་ན་འཁོད་པའི་མཆོད་ལྷ་རྣམས་ཀྱིས་ཀྱང་མཆོད་པའི་དམིགས་པ་
སྐྱོང༌། དེ་ཡང་གསང་འདུས་ལྟ་བུ་ཐོག་མར་བདག་བསྐྱེད་ཉེར་བསྡུ་བྱས། མདུན་བསྐྱེད་

དུས་ཤར་དུ་རང་ཉིད་རྣམ་སྣང་སོགས་བདག་མདུན་གཉིས་ཀར་རང་གིས་ང་རྒྱལ་བཞག་
པས་བདག་མདུན་ཐ་མི་དད་དང་། བདག་མདུན་གྱི་ཆོ་ག་སོ་སོར་ཡོད་པས་འཇུག་པ་ཐ་
དད་ཡིན། ད་ལྟའི་ལཱུ་ཨི་པའི་ཆོ་ག་འདི་ལ་ཡང་བདག་མདུན་སོ་སོར་ཡོད་པས་འཇུག་པ་
ཐ་དད་དང་། མདུན་བསྐྱེད་ལ་རང་གིས་ང་རྒྱལ་འཛིན་མི་འཛིན་གྱི་ལུགས་གཉིས་ཡོད་
པས་བདག་མདུན་ཐ་དད་དང་ཐ་མི་དད་ཀྱི་ལུགས་གཉིས་ཡོད། སྨད་རྒྱུད་ང་རྒྱལ་མི་འཛིན་
པའི་ལུགས་ཡིན། མི་འཛིན་པ་ལ་མདུན་བསྐྱེད་སྐབས་པྲ་ཀྲི་ཏ་སོགས་ཀྱི་སྔགས་བརྗོད་
མི་དགོས་ཀྱང་ད་ལྟ་བརྗོད་ཀྱི་ཡོད་པ་འདྲ། འཇིགས་བྱེད་ལ་བསྲུང་འཁོར་གྱི་མགོར་ཁངྒ་
དྷིཀ་གིས་དཀྱིལ་འཁོར་བསངས་ནས་རང་ཉིད་དཀྱིལ་འཁོར་གྱི་དབུས་སུ་ཞུགས། གཙོ་
བོའི་མཚན་མ་དང་ངོ་བོ་དབྱེར་མེད་དུ་མོས་ཏེ་བདག་མདུན་ཆོ་ག་གཅིག་གིས་ང་རྒྱལ་
བཞག་སྟེ་བསྐྱེད་པས་བདག་མདུན་ཐ་མི་དད་དང་། འཇུག་པ་གཅིག་གིས་སྒྲུབ་པ་ཡིན། དེ་
ལ་ཕྱི་བུམ་དབང་། ནང་གསང་དབང་། གསང་བ་ཤེར་དབང་། དེ་ཁོ་ན་ཉིད་ཚིག་དབང་
དང་འབྲེལ་བའི་མཆོད་པ་བཞི་ལས། དང་པོ་ནི། སྙིང་ག་ནས་སྐབས་གང་ཡིན་གྱི་མཆོད་
རྫས་ཐོགས་པའི་ལྷ་མོ་དཔག་མེད་སྤྲོས་ཏེ་སྐུ་ཁྲུས་གསོལ་བ་དང་། ཞབས་བཀྲུ་བ་སོགས་
ཆུ་གཉིས། དྲི་ཆབ་སྔོན་དུ་འགྲོ་བའི་ཕྱི་ནང་གི་ཉེར་སྤྱོད་རོལ་མོ། འདོད་ཡོན་གྱི་ལྷ་མོ་
གཟུགས་རྡོ་རྗེ་མ་མེ་ལོང་ངོས་གཉིས་པ་སྟོང་གསུམ་གྱི་གཟུགས་འཆར་བ་ཐོགས་པ་
སོགས་ལྷ་མོས་ནང་དང་། ཕྱག་མཚན་གྱིས་ཕྱིའི་འདོད་ཡོན་ལྔ་དང༌། ཛམྦུ་ཆུ་གསེར་མ་
ལྟར་རྒྱལ་སྲིད་སྣ་བདུན་ཀྱང་ཕུལ། མེ་ཏོག་མ་སོགས་གཟུགས་རྡོ་རྗེ་མ་སོགས་ལྔར་འདུ་
དགོས། ནང་མཆོད་ལ་རང་གི་མཐེ་བོང་ཡུམ་གྱི་པདྨ་དང་། སྲིན་ལག་ཡབ་ཀྱི་རྡོ་རྗེར་
བསམ་ལ། དེ་གཉིས་བསྲུབ་པའི་སྦྱོར་མཚམས་ནས་བདུད་རྩིའི་རྒྱུན་བྱུང་བར་མོས།
བསྐྱེད་རིམ་ཆེན་མོར། མཐེབ་སྲིན་གྱིས་གཡོན་སྐོར་གསུངས་ཀྱང་ཕྱག་ལེན་ལ་གསང་

འཇིགས་གཉིས་ལ་གཡས་སྐོར་དང་། བདེ་མཆོག་ལ་གཡོན་སྐོར་གྱིས་ལན་གསུམ་
དཀྲུགས་པ་ཡིན། དེ་ལ་རྒྱུད་པ་བསམ་གཏན་སེང་གེས། སྦོམ་པོ་མཐའ་ལྟག་རྩེ་སྦྱར་བ།
ཞེས་མཐེ་བོང་ཡབ་ཀྱི་རྡོ་རྗེ་དང་། སྲིན་ལག་ཡུམ་གྱི་པདྨ་མཚོན་བྱེད་ཡིན་པས་མཐེ་བོང་
གིས་འཐོར་ཚུལ་བྱེད་པ་ཕྱག་ལེན་ཡིན་གསུངས། འཐོར་མི་དགོས་པར་མཐེབ་སྲིན་སྦྱར་
བ་ཁ་ཕྱེ་ཙམ་གྱིས་ཆོག་ཅེས་ཡོངས་འཛིན་གསུངས་པར་ཁོང་འཇམ་པའི་དབྱངས་
གསུངས། དེ་ལ་གཙོ་བོའི་རྩ་ཞལ་གྱི་སྟེང་རིགས་བདག་མི་བསྐྱོད་པའི་ཐུགས་ཀར་སེང་ཁྲི་
ལ་དྲིན་ཅན་རྩ་བའི་བླ་མའི་མཐའ་སྐོར་དུ་བརྒྱུད་པའི་བླ་མ་རྣམས་བཞུགས་པའམ། རིགས་
བདག་གི་ཐུགས་ཀའི་བླ་མ་དེ་ཉིད་བླ་མ་ཀུན་འདུས་སུ་དམིགས་པའམ། མདུན་གྱི་ནམ་
མཁར་རྩ་བརྒྱུད་ཀྱི་བླ་མ་རྣམས་མཐོ་བརྩེགས་སམ་ཁྲོམ་ཚོགས་སུ་བཞུགས་པ་ལ་དཔྲལ་
བའི་ཐད་ནས་རྩ་བའི་བླ་མ་དང་། སྨིན་མཚམས་ནས་བརྒྱུད་པའི་བླ་མ་ལ་འབུལ། སྲིད་
རྒྱུད་པས་འདིར་རྩ་བའི་བླ་མའི་མཚན་བརྗོད་པར་གསུངས། ཨོཾ་དྷཱི@སོགས་ཀྱིས་རང་
གིས་བསྒོམས་པའི་དཀྱིལ་འཁོར་བའམ་མདུན་གྱི་ནམ་མཁར་རྟེན་བརྟེན་པའི་དཀྱིལ་
འཁོར་ཡོངས་རྫོགས་གསལ་བཏབ་ནས་སྙིང་གའི་ཐད་ནས་འབུལ། ་གཞན་ཡང་རྒྱུད་སྡེ་
ཆེན་པོ་བཞི་དང་འབྲེལ་བའི་ཞེས་སོགས་ཀྱི་སྐབས་རང་གི་གནས་གསུམ་དུ་ནང་མཆོད་
ཀྱིས་ཐིག་ལེ་བྱས་ཏེ། རྩ་བའི་བླ་མ་དང་། བརྒྱུད་པའི་བླ་མ། རང་གིས་བསྟེན་པའི་ཡི་དམ་
གསུམ་ལ་འབུལ་བར་བསྐྱེད་རིམ་རྣམས་སུ་གསུངས་ཀྱང་གནས་དེར་ཡི་དམ་དེ་དང་དེ་
འགོད་དམ་གསུང་བཤད་མེད། སྙན་གྲགས་རྡོ་རྗེ་འཆང་ནས་ལན་གཅིག་སྐབས་དེར་ཕྱག་
གིས་ཡར་སྟངས་ཀ་ཞིག་གནང་སོང་། ད་ལྟ་གནས་དེར་ནང་མཆོད་ཀྱིས་ཐིག་ལེ་མཛད་
གི་ཡང་མེད་གསུངས། ཆོས་སྲུང་རྣམས་རྡོ་རའམ་པད་རཱའི་སྟེང་བཀོད་པའམ། རང་རང་
བཞུགས་གནས་སུ་ལྟེ་བའི་ཐད་ནས་འབུལ། གཉུག་མར་གནས་པའི་གཞི་བདག་དང་
༤ 90ལ

སེམས་ཅན་རྣམས་སྐབས་དེར་དུར་ཁྲོད་དུ་བཀུགས་ནས་འཇིགས་བྱེད་ཞལ་གཅིག་ཕྱག་
གཉིས་ཡུམ་བཅས་སུ་བསྐྱེད་ལ་པུས་མོའི་ཐད་ནས་འབུལ། ཕྱོགས་བཅུའི་རྒྱལ་བ་ཐམས་
ཅད་གཤིན་རྗེ་གཤེད་ཀྱི་རྣམ་པར་སྤྱན་དྲངས་ཏེ་རང་གི་ལུས་ལ་ཐིམ་པར་བསམ་ཞིང་
བདུད་རྩི་མྱང་བས་ལུས་ཀྱི་ལྷ་ཐམས་ཅད་བདུད་རྩིས་ཚིམ་པར་མོས། བླ་མེད་ཀྱི་ལྷའི་ང་
རྒྱལ་གྱིས་གཞི་བདག་དང་ཀླུ་སོགས་ལྷར་བསྐྱེད་པ་དང་། རྒྱུད་སྡེ་འོག་མའི་ལྷ་ལ་ནང་
མཆོད་ཕུལ་ཆོག་ཀྱང་། རྒྱུད་སྡེ་འོག་མའི་ལྷའི་ང་རྒྱལ་གྱིས་ཕུལ་མི་ཆོག་པས་འདི་འདྲ་ལ་
བདག་བསྐྱེད་གཙོ་ཆེ། དེ་ནས་བདག་མདུན་འཇུག་པ་གཅིག་ཚེ་རང་དཀྱིལ་འཁོར་གྱི་ནང་
དུ་ཞུགས་ནས་གཙོ་བོ་དང་ཐ་མི་དད་པར་མོས་ལ། ཡབ་ཡུམ་གྱི་མཁའ་གསང་བྱིན་གྱིས་
བརླབས་ནས་སྙོམས་པར་ཞུགས་པའི་བདེ་བས་སྟོང་ཉིད་ངེས་པ་གསང་མཆོད་དང་། དེ་
ཁོ་ན་ཉིད་ཀྱི་མཆོད་པ་ནི་བདེན་གཉིས་དབྱེར་མེད་དང་སྐུ་ཐུགས་ཟུང་འཇུག་གི་མཆོད་པ་
དང༌། བདེ་སྟོང་གི་ཡེ་ཤེས་དེ་ཡ་གཅིག་ཏུ་བྱེད་དགོས་པས་སྔ་མའི་སྟེང་ནས་གོ་དགོས།
འདི་ལ་ཐང་སག་པའི་བསྐྱེད་རིམ་དུ། རང་ཡབ་ཡུམ་སྙོམས་པར་ཞུགས་པའི་བྱང་སེམས་
ཡུམ་གྱི་པདྨར་ཕྱུང་བའི་ཐིག་ལེའི་རྡུལ་ཕྲ་རབ་ལས་གྲུབ་པའི་རིགས་ལྔ་རང་རང་གི་སྐུ་
མདོག་ཅན་ཞལ་གསུམ་ཕྱག་དྲུག་པ་ཡུམ་བཅས་རེ་སྙོམས་པར་ཞུགས་པས་ལྷན་སྐྱེས་ཀྱི་
བདེ་བས་རང་བཞིན་མེད་པའི་སྟོང་ཉིད་ཡུལ་དུ་བྱས་པའི་ཡུལ་ཡུལ་ཅན་རོ་གཅིག་ཏུ་གྱུར་
པའི་བདེ་སྟོང་དབྱེར་མེད་ཀྱི་ཡེ་ཤེས་དེ་ཉིད་དཀྱིལ་འཁོར་བའི་ལྷ་ཐམས་ཅད་ཀྱི་ཐུགས་
རྒྱུད་ལ་འཁྲུངས་པར་བསམ། ཞེས་དང་འདུས་པའི་ཆོ་གར། རྡོ་རྗེའི་ལམ་ནས་ཡུམ་གྱི་
པདྨར་ཕྱུང་བའི་བྱང་ཆུབ་ཀྱི་སེམས་ཀྱི་རྡུལ་ཕྲ་རབ་ལས་གྲུབ་པའི་དེ་བཞིན་གཤེགས་པ་
ཡབ་ཡུམ་ནམ་མཁའི་ཁམས་གང་བ་སྙོམས་པར་ཞུགས་པས་མཆོད། དཀྱིལ་འཁོར་བའི་
ལྷ་ཐམས་ཅད་ཀྱིས་ཀྱང་ལྷན་ཅིག་སྐྱེས་པའི་དགའ་བ་ཉམས་སུ་མྱོང་ནས་བདེ་བ་ཆེན་པོ་

དང་དེ་ཁོ་ན་ཉིད་དབྱེར་མི་ཕྱེད་པའི་ཏིང་ངེ་འཛིན་ལ་སྙོམས་པར་ཞུགས་པས་གསང་བ་
དང་དེ་ཁོ་ན་ཉིད་ཀྱི་མཆོད་པས་དགྱེས་པར་གྱུར། ཅེས་གསུངས་པ་འདི་ཅུང་ཟད་གསལ་
ཏེ། བདེ་སྟོང་གི་ཡེ་ཤེས་ལ་ཞུགས་པའི་ཟུང་འཇུག་གི་སྐུ་ནམ་མཁའི་ཁམས་གང་བ་སྤྲོས་
པའི་ཡབ་དང་ཡུམ། སྤྲོས་པའི་ཡུམ་དང་ཡབ་ཐམས་ཅད་སྙོམས་པར་ཞུགས་པས་སྐུ་ལུས་
ཀྱི་ཆ་ཐམས་ཅད་བདེ་བས་གང་སྟེ། སྐུའི་རྡུལ་ཕྲ་མོ་ཚུན་ཆད་བདེ་སྟོང་ཟུང་འཇུག་གི་རང་
བཞིན་གྱི་ལྷ་ཡབ་ཡུམ་གྱི་རྣམ་པར་བཞེངས་པར་མོས། དེ་ནས་སྤྲོས་པའི་ལྷ་མོ་རྣམས་
དང་འཁོར་གྱིས་གཙོ་བོ་ལ་བྲག་ཆའི་དབྱངས་བཞིན་བསྟོད་པར་མོས་ནས་ཞི་བ་ཡེ་ཤེས་
ཀྱིས་མཛད་པའི་གཉིས་མེད་ཐུན་མོང་མ་དང་། གཙོ་བོས་འཁོར་ལ་བསྟོད་པར་བསམ་སྟེ།
གཤིན་རྗེ་གཤེད་པོ་རབ་འཇིགས་པ། སོགས་དང་། སླར་ཡང་། སངས་རྒྱས་ཀུན་གྱི་ངོ་བོ་
ཁྱོད། །སོགས་འཁོར་གྱིས་གཙོ་བོ་ལ་ཡོན་ཏན་དྲན་པས་བསྟོད། འགོ་ནས་འདིའི་བར་
ཚེགས་མཚམས་སུ་བཅད་ནས་སྔ་མ་མ་ཤར་བར་ཕྱི་མ་མི་འདོན། གང་ཤར་བ་མ་བརྗེད་
པའི་སྟེང་བརྗེས་མ་བསྣན་ནས་དལ་བུས་མོས་པ་ཤུགས་དྲག་དགོས་པས་ཆོ་གར་གདངས་
བྱེད་པའང་དགོས་པ་འདིའི་ཆེད་ཡིན། ཁྱད་པར་དུ་དག་པའི་གོང་འདིར་དཔྱད་འཇོག་གི་
སྒོམ་གྱིས་ལྷའི་སྐུ་ལ་ང་རྒྱལ་དང་གསལ་སྣང་སྒྲུབ་དགོས། དེ་ལ་སྒོམ་རྒྱུའི་ངོ་བོ་གྲངས་
ངེས་གོ་རིམ་ངེས་པར་བྱས་ནས་འདི་ལྟར་དུ་སྒོམ་ཞེས་འཕེན་པ་ཤུགས་དྲག་གཏོང་།
འདིས་སྒོམ་སྒྲུབ་ལ་ཐོས་བསམ་སྔོན་དུ་འགྲོ་དགོས་པར་འགྲུབ། དང་པོར་རྟེན་བརྟེན་པ་
རྫོགས་པར་འཆར་དཀའ་བས་ཁྲ་ཆེམ་མེ་བ་དང་། གཙོ་བོ་གཅིག་པུའམ། དེའི་རྩ་ཞལ་
ཙམ་མམ། དེའང་མི་གསལ་ན་སྐུ་བརྗེས་པ་དང་ཉེར་བསྡུ་བྱས་པ་མིན་ཀྱང་རེ་ཞིག་ཞལ་
གཅིག་ཕྱག་གཉིས་པ་དང་། དེའི་སྐུའི་ཆ་ཤས་གང་འཆར་བ་ལ་ང་རྒྱལ་དང་གསལ་སྣང་
ཤུགས་ཅན་དང་། གཞན་ཡིད་ཀྱིས་མ་བོར་བ་བྱས། དེའང་མེ་དང་ཉི་མའི་ཟེར་ལྟ་བུ་དཔེར་

བཟུང་ནས་སྣང་ལ་རང་བཞིན་མེད་པ་འོད་དང་འོད་ཟེར་གྱི་རང་བཞིན་ཅན་དུ་བསམ། དེ་
འཆར་ཆེད་དམར་ཁྲིད་ལ་ཁང་པ་ཤར་དང་ལྷོར་སྐར་ཁུང་ཅན། དེའི་འོད་ཕོག་སར་ཆུ་སྣོད་
དང་། སྟེང་དུ་མེ་ལོང་དང་རལ་གྲི་བཏགས། བྱང་ངམ་ནུབ་ཏུ་དམིགས་རྟེན་བྲིས་སྐུ་
བཀྲམས། ཐང་སྐུའི་གཟུགས་བརྙན་མེ་ལོང་ལ་ཤར། དེ་ཆུ་སྣོད་དུ་ཤར་བ་ལ་དམིགས་
པའམ། དེ་མ་འཛོམ་ན་མེ་ལོང་ལ་གཟུགས་བརྙན་ཤར་བ་ལ་དམིགས་ནས་བསྒོམས། དང་
པོའི་དམིགས་རྟེན་བཞག་ནས་ལྷ་གཞན་འཆར་བ་ལྟ་བུའི་རྗེས་སུ་མི་འབྲང་བར་ཚད་གཅིག་
གི་སྟེང་ནས་བསྒོམ་པ་ལས་ངེས་མེད་བྱས་ན་མི་འཆར་བས་ཚད་ལ་ཕབ་ཅེས་གསུངས།
སྐུའི་སྤྱི་ཤར་བ་ན་རལ་པའི་རྩེ་ནས་གདན་གྱི་བར་དང་། གདན་ནས་ཡར་རལ་པའི་རྩེའི་
བར་དང༌། རྒྱབ་མདུན་ཕྱག་ཞབས་སོགས་ཡས་མས་དང་། དཀྱིལ་འཁོར་གྱི་སྟེང་འོག་
ཤར་ནུབ་ལྷོ་བྱང་གི་མཐའ་ནས་མཐའི་བར་ཕྱི་ནས་ནང་དང་། ནང་ནས་ཕྱིར་གསལ་
འདེབས་པ་དང༌། བྱམས་པ་རིན་པོ་ཆེས། རང་འཇིགས་བྱེད་ཞལ་ཕྱག་ཡོངས་རྫོགས་
ལས་ཞལ་གཅིག་ཕྱག་གཉིས་པ་ཞིག་ཆད་དེ་ཤར་སྒོའི་རྟ་བབས་ཀྱི་སྟེང་དུ་འཁོད་ནས་རྟེན་
དང་བརྟེན་པར་བཅས་པའི་བཀོད་པ་སྔར་ལྟར་ལེགས་པར་བལྟས། ཡིད་ལ་གསལ་བར་
ཤར་བ་ན་མ་བརྗེད་པར་རང་གཙོ་བོ་ལ་ཐིམ་པར་མོས་ནས་ང་རྒྱལ་འཛིན་པར་གསུངས་
པ་ལས་དང་པོ་པ་ལ་འཆར་བདེ་བའི་ཐབས་གནང་བ་རེད། ང་རྒྱལ་བསྒོམ་པ་གཙོ་བོ་དང་།
གསལ་སྣང་འདོན་པ་དེའི་ཡན་ལག་ཡིན་པས་གསལ་སྣང་སྒྲུབ་པའི་མཐར་མེད་མི་རུང་དུ་
ང་རྒྱལ་འཛིན། ང་རྒྱལ་དང་གསལ་སྣང་ཡོད་མེད་ལ་མུ་བཞི་ཡོད། དེའི་ཚེ་སེམས་གནས་
དགུ་སྟོབས་དྲུག་ཡིད་བྱེད་བཞི་སོགས་འགྲུབ་ལུགས་ལམ་རིམ་དང་བསམ་གཟུགས་ལྟར་
ཡིན། རྟེན་བརྟེན་པ་ལ་ང་རྒྱལ་བརྟན་ཞིང་རྣམ་པ་གསལ་བ་གཉིས་ཚོགས་ནམ་གསལ་
བཏབ་རེས་ཀྱིས་འཆར་ཡང་མྱུར་དུ་མི་འཆར་བའི་ལས་དང་པོ་པ་དང་། རགས་པའི་

དཀྱིལ་འཁོར་ཡུད་ཙམ་དུ་འཆར་ཡང་སྐྱེ་མཆེད་ཀྱི་ལྷ་སོགས་དེ་ལྟར་མི་འཆར་བ་ཡེ་ཤེས་
ཅུང་ཟད་བབས་པ་སྟེ་གནས་སྐབས་དང་པོ་གཉིས་དང་། སྐྱེ་མཆེད་ཀྱི་ལྷ་དང་། སྤྱན་གྱི་
དཀར་ནག་གི་ཆ་ཚུན་ཆད་ཡུད་ཙམ་ལ་ནམ་འདོད་འཆར་བ་ཡེ་ཤེས་ལ་དབང་བ་དང་
གསུམ་བསྐྱེད་རིམ་རགས་པའི་སྐབས་ཡིན། ཡེ་ཤེས་ཅུང་ཟད་བབས་པའི་སྐབས་རྟེན་
བརྟེན་པ་ཡུད་ཙམ་འཆར་བ་ལ་དཀའ་ལས་མེད་པས་རྩོལ་མེད་ཀྱི་མྱོང་བ་ཐོན་ཏེ་བསྐྱེད་
རིམ་གསར་དུ་ཐོབ་པར་འཇོག་གམ་གསལ་ཁ་མ་མཐོང་། གནས་སྐབས་དང་པོ་གསུམ་དུ་
ཕྲ་ཐིག་བསྒོམ་པ་བྱིང་རྒོད་འགོག་ཆེད་ཡིན་པས། རྒོད་པ་འགོག་ན་འོག་དང་། བྱིང་བ་
འགོག་ན་སྟེང་གི་སྣ་རྩེར་ཕྱག་མཚན་དང་ཐིག་ལེ་ཕྲ་མོ་ལ་སེམས་བཟུང་སྟེ་བྱིང་རྒོད་ཀྱི་
དབལ་ཆོག་པ་ན་རགས་པའི་དཀྱིལ་འཁོར་ལ་སློབ་པ་ལས་ཆིག་དྲིལ་བྱེད་པ་མིན། རགས་
པ་ལ་བརྟན་པ་ཐོབ་ནས་ཕྲ་ཐིག་ལ་ཆིག་དྲིལ་དགོས་པས། སྙིང་གའི་ཏིང་ངེ་འཛིན་སེམས་
དཔའ་ཧཱུྃ་ཡིག་ལས་རྡོ་རྗེ་སྔོན་པོ་ཕྲ་མོ་སྤྲོས་ཏེ་རྩ་ཞལ་གྱི་སྟེང་གི་སྣ་རྩེར་ཟླ་གདན་སྲན་མ་
ཕྱེད་གཤག་ཙམ་གྱི་སྟེང་དུ་རྡོ་རྗེ་སྔོན་པོ་རྩེ་ལྔ་པ་ཡུངས་འབྲུ་ཙམ་ལ་སེམས་བཟུང་། དེ་
བརྟན་པ་ན་དེ་ལས་གཅིག་ནས་གཉིས་སོགས་སྤྲོས་པ་དང་། མཐར་ནམ་མཁའ་ཁྱབ་པ་
སྤྲོས་ནས་གོ་རིམ་མ་འཆོལ་བར་ཕྱིར་སྡུད། སྔ་མ་མ་བརྟན་བར་ཕྱི་མ་མི་སྤྲོ། དེ་མཐར་
ཕྱིན་ནས་ཕྱག་མཚན་དེ་ལྷ་སྐུར་བསྒྱུར་ལ་སྤྲོ་བསྡུ་བྱ། འདིའི་སྟེང་གི་སྣ་རྩེ་ཡོངས་གྲགས་
ཀྱི་སྣ་རྩེ་ལ་གསུངས་སྙམ་འཆར་ཀྱང་། ཡིག་ཆ་འགར་མིག་གཉིས་ཀྱི་བར་གྱི་སྣ་བུག་གི་
འཛོམས་དང་། ཐང་སག་པས། མིག་འབྲས་གཉིས་ཀྱི་དབུས་རྩ་དབུ་མའི་ཡར་སྣ་གྱེན་དུ་
འགྲེང་བའི་ནང་དུ་བསྒོམ་གསུངས། ཡང་ཡབ་ཡུམ་གྱི་ཐུགས་ཀ་ནས་བྱང་སེམས་དཀར་
དམར་ཕབ་པ་གསང་གནས་ཕྲད་མཚམས་སུ་ཟླ་གདན་ལ་བཀོད། དེ་བརྟན་པ་ན་ཐིག་
ལེའི་ནང་རྟེན་བརྟེན་པའི་དཀྱིལ་འཁོར་སྤྲོ་བསྡུ་བྱ། མདོ་ལུགས་ལ་ཐོག་མར་འཇོག་སྒོམ་

གྱིས་ཤིན་སྦྱངས་དང་། དེ་རྗེས་དཔྱད་སྟོབས་ཀྱིས་ཤིན་སྦྱངས་དྲངས་ཏེ་ཞི་ལྷག་རིམ་ཆར་
ཐོབ་པ་ངེས་ཅན་ཡིན་ཀྱང་། སྐབས་འདིའི་སྤྲོ་བསྡུ་ལ་དཔྱད་འཇོག་གི་སྒོམ་ཚང་ཞིང་རླུང་
དུལ་བས་བྱིང་རྒོད་མྱུར་དུ་ཁེགས་ཏེ་ཞི་ལྷག་དུས་མཉམ་དུ་ཐོབ་པས་མདོ་དང་མི་འདྲ་བའི་
ཟབ་ཁྱད་ཆེ། དེ་ལྟར་ཟབ་པ་དང་རྒྱ་ཆེ་བ་ལ་བསླབ་སྟེ་བསྒོམ་པས་སྐྱོ་བ་སྟེ་ཡིད་སུན་ན་
དག་པ་དྲན་ནས་བཟླས་པ་བྱ། འདི་ལ་སྨད་རྒྱུད་པས་དེ་ལྟར་ཞེས་སྦྱོར་བ་སྔ་མའི་ང་རྒྱལ་
དང་གསལ་སྣང་འདྲེན་པའི་ཚིག་གོ་རྒྱུ་དང་དགོས་པ་ཆེ། དེ་ཡང་སློབ་ལམ་ནས་སངས་
རྒྱས་ཀྱི་སའི་བར་གསུང་རབ་ཡན་ལག་བཅུ་གཉིས་ལ་ཐོས་བསམ་བསྒོམ་པས་རྒྱུད་སྦྱངས་
ནས་སྐུའི་རྡུལ་ཕྲན་གཅིག་ལའང་གསུང་རབ་ཡན་ལག་བཅུ་གཉིས་ཀྱི་བརྗོད་བྱའི་དོན་གྱི་
གནད་རྫོགས། གོ་འཕང་དེར་བགྲོད་པའི་གཞི་ལམ་འབྲས་བུ་ཆ་ཚང་སྐུའི་རྣམ་པས་མཚོན་
ཚུལ་ཤེས་ན་སྐུ་བསྒོམ་པས་ལམ་ཡོངས་རྫོགས་ལ་བག་ཆགས་འཇོག་པ་གོ་བ་དང་། དགུ་
ཆ་མ་འོངས་པ་ན་འདི་ལྟར་གྲུབ་པ་གོ་བའི་དགོས་པ་གཉིས་ཡོད། དེ་ཡང་གང་ལ་སྦྱངས་
གཞིའི་གསུང་རབ། དེ་ལ་སྦྱངས་པའི་དོན་རྙེད་རྒྱུ་བདེན་གཉིས་ཐུན་མོང་བ་དང༌། ཐུན་
མོང་མ་ཡིན་པ་སྒྱུ་འོད། དེ་ཁོང་དུ་ཆུད་པའི་ལམ་ཐུན་མོང་བ་བྱང་ཕྱོགས་དང་། ཐུན་མོང་
མ་ཡིན་པ་བདེ་སྟོང་གི་ཡེ་ཤེས། དེའི་ཡུལ་སྟོང་ཉིད་བཅུ་དྲུགའབྲས་བུ་ཐུན་མོང་བ་མིག་
སྨན་སོགས་དང༌། དངོས་གྲུབ་བརྒྱད་དང་། ཐུན་མོང་མ་ཡིན་པ་དབང་ཕྱུག་བརྒྱད། སྒྲིབ་
གཉིས་བག་ཆགས་དང་བཅས་པ་སྤངས་ནས་མི་གནས་མྱང་འདས་མངོན་དུ་བྱས་པ་ཞལ་
སོགས་ཀྱིས་མཚོན་ཏེ་རྒྱས་པར་གཞན་དུ་ཤེས་སོ། དེ་ནས་ཕྲེང་ཐག་སྲད་བུ་དགུ་སྒྲིལ་
སོགས་སྔགས་རིམ་ལྟར་བྱས་པའི་མི་རུས་སོགས་ཀྱི་ཕྲེང་བ་སྙིམ་པར་བཞག་ལ་བསངས་
སྦྱངས། པད་ཉིའི་གདན་ལ་ཕྲེང་རྡོག་གི་གྲངས་ཀྱི་མེ་ལས་པདྨ་མེས་མཚན་པ། དེ་ལས་
འདོད་ཆགས་གཤིན་རྗེ་གཤེད་ཡབ་རྐྱང་སྒྲུབ་ཐབས་ལྟར་གྱི་སྐུ་གསུང་ཐུགས་བྱིན་

གྱིས་བརླབ། དབང་སྐུར། རྒྱས་གདབ། མཆོད་བསྟོད་བྱ། ཐུགས་ཀར་ཉི་མ་ལ་མེ་ཡིག་གི་
མཐར་སྔགས་ཀྱིས་བསྐོར་བར་དམིགས་ནས་གསུམ་མམ་བདུན་ཙམ་བཟླ། འོད་དུ་ཞུ་ནས་
ཁྲག་འཛག་པའི་མི་མགོའི་ཕྲེང་བ་དཔྲལ་བ་ཚུར་བསྟན་པའི་སྨིན་མཚམས་སུ་ཧཱུཾ་། དེའི་
ཐིག་ལེ་ལ་རྟེན་བརྟེན་པའི་དཀྱིལ་འཁོར་རམ། གཙོ་བོ་ཞལ་ཕྱག་ཡོངས་རྫོགས་སམ།
ཞལ་གཅིག་ཕྱག་གཉིས་པ་བསམ། ཕྲེང་རྡོག་རེ་བགྲང་བ་དང་མཐེ་བོང་ལྕགས་ཀྱུས་ལྷ་
རང་འདྲ་རེ་སྤྱན་དྲངས་ནས་རང་གི་སྙིང་གའི་ཧཱུྃ་ལ་ཐིམ་པར་མོས་ནས་འདྲེན། ཐུ་མེད་རྡོ་
རམས་པ་ཆོས་སྙིང་པོས། ཕྲེང་བ་མདོ་འཛིན་གྱི་ཕྱོགས་གཅིག་ངེས་ཅན་བྱས་ནས་
འདྲེན་པ་ལས་གཡས་གཡོན་རེས་མོས་ཀྱིས་འདྲེན་པ་མི་རིགས་ཅེས་ཁྲི་རྒྱ་ནག་པས་
གསུངས་ཟེར་བ་འདིའི་མི་མགོའི་དཔྲལ་བ་ཚུར་སྟོན་པའི་དམིགས་པ་དང་མི་འགྲིག་
དགོངས་སམ་སྙམ། རིགས་གྲྭ་ཚང་དེ་ཁས་མི་ལེན་ཅེས་གསུངས། རབ་གནས་མདོར་
བསྡུས་ཕྲེང་བ་བསྐྱེད་ཆོག་འདིས་རིགས་འགྲེ་སྦྱར་ཆོག །དེ་ནས་བཟླས་པ་ལ། ཞི་ཁྲོ་
སྦྲགས་སྒྲུབ་བྱེད་ན་ཡེ་ཤེས་སེམས་དཔའི་ཐུགས་ཀའི་ཉི་གདན་ཟླ་གདན་དང་། ཧཱུྃ་ཡིག་
དྷཱི༔ཡིག་ཏུ་གྱུར་པའི་མཐར་ཨོཾ་ཨ་ར་པ་ཙ་ནའི་ཡི་གེ་དྲུག་བཀོད་ནས་བཟླ་བ་ལ་ཉི་གདན་
ཟླ་གདན་དུ་བསྒྱུར་བའི་སྦྲགས་སྒྲུབ་ཟེར། ཡང་ཉི་གདན་རལ་གྲིའི་འཁོར་ལོ་རྩིབས་དྲུག་
པར་གྱུར་པའི་རྩིབས་ལ་ཨོཾ་ཨ་ར་པ་ཙ་ན་དྲུགལྟེ་བར་རལ་གྲི་གྱེན་འགྲེང་གི་ལྕགས་
མཚམས་ཀྱི་གཞུང་ཐུར་རམ། ཡུ་བའི་རྡོ་རྗེའི་ལྟེ་བའི་ནང་དུ་དྷིགསལ་བཏབ་སྟེ་བཟླ་བ་
ལ་ཉི་གདན་འཁོར་ལོ་རྩིབས་དྲུག་པར་བསྒྱུར་བའི་སྦྲགས་སྒྲུབ་ཟེར་ཏེ་འབྲོང་རྩེ་ལྷ་བཙུན་
རིན་ཆེན་རྒྱ་མཚོའི་གསེར་ཆོས་སུ་ཡང་གྲགས། འདི་གཉིས་ཀ་ལ་ཆེས་གསལ་མྱུར་ཟབ་
སོགས་ཀྱི་དམིགས་སྐོར་བདུན་དང་། མ་དག་པ་འཁྲུད་པ་དང་། མི་ཤེས་པ་བསལ་བའི་
དམིགས་པ་སྦྱར་ཆོག །སྲད་རྒྱུད་ལུགས་ཀྱི་ཐུན་མོང་བ་ཉི་མའི་སྟེང་དུ་ཧཱུཾ་ཞུ་བ་ལས་རལ་

གྲིའི་འཁོར་ལོ་ས་བོན་ཡི་གེ་དང་བཅས་པ་སྔར་ལྟར་ལ། རལ་གྲིའི་བར་མཚམས་ལ་
དྷཱི༔དྲུག་བཀོད། དབུས་ཀྱི་དྡྷིའི་གི་གུའི་ནང་ཟླ་གདན་ལ་རང་ཐ་མལ་དུ་གནས་པའི་མཐར་
སེམས་ཅན་ཐམས་ཅད་འགོད་པ་འདི་ཞི་ཁྲོ་སྦྲགས་སྒྲུབ་གཞན་དང་སྔགས་གང་ལའང་
སྦྱར་ཆོག །འཁོར་ལོ་གཡས་དང་ཡིག་འབྲུ་གཡོན་དུ་བསྐོར་བའམ་མ་བསྐོར་ཀྱང་ཆོག །
རེས་མོས་ཀྱིས་བསྐོར་ཀྱང་རུང་། འཁོར་ལོ་གྲབ་གྲབ་འཁོར་བ་མང་ན་མི་ལེགས་པས་
འཁོར་བ་མི་མངོན་པ་དགོས། རང་གཞན་གྱི་རྨོངས་མུན་སྐྲ་ཤད་ཀྱི་རྣམ་པ་བ་སྤུའི་བུ་ག་
ཐམས་ཅད་ནས་འོད་ཟེར་གྱིས་དྲངས་པ་རལ་གྲིས་གཏུབས་པའི་ཕྱེ་མ་ཉི་གདན་གྱིས་
བསྲེག་པའམ། འཁོར་ལོ་མི་བསྐོར་ན་འོད་ཟེར་འཐབ་པས་གཏུབ། ཉི་གདན་གྱིས་བསྲེག་
པའི་ཐལ་བ་འོག་སྒོ་ནས་ཐོན་པར་བསམ། ཆེ་གསལ་མྱུར་ཟབ་སོ་སོ་ལ་མ་དག་པ་འཁྲུད་
པ་དང་། མི་ཤེས་པ་བསལ་བའི་དམིགས་པ་གཉིས་གཉིས་སྦྱར་ནས་ཞིབ་པར་གསུངས་
ཀྱང་ཕལ་ཆེར་ཀུན་མཁྱེན་གོང་མའི་བསྐྱེད་རིམ་དུ་གསལ། བསྐྱེད་རིམ་འདིར་དམིགས་པ་
གཉིས་སོ་སོར་ཡོད་ལ། དམིགས་པ་གཅིག་ལ་གཉིས་ཀ་ཚང་བར་བྱས་པའང་ཡོད་པ་
ཁྲིད་རྒྱུན་གྱི་ཁྱད་པར་ཡིན། སྲད་རྒྱུད་ལུགས་རྣམ་བཤད་དུ་མེད་ཀྱང་རྡོག་བདེ། ཐུན་མོང་
བ་གཞན་གཉིས་དང་མི་འདྲ་བར་ཉི་གདན་གྱི་སྟེང་དུ་འཁོར་ལོ་བཀོད་དགོས་ཚུལ་ཉམས་
ལེན་གནད་ཀྱི་དྲིས་ལན་དུ་ཡང་གསལ། བསྡུས་གཞིག་གི་དམིགས་པ་རྣམ་བཤད་དུ་ཡོད།
སྲད་རྒྱུད་ལུགས་ལ་ཡུམ་གྱི་སྦྲགས་སྒྲུབ་ལུགས་གཅིག་ལ། རོ་ལངས་མའི་ཐུགས་ཀར་
པད་དཀར་འདབ་བརྒྱད་ཀྱི་ལྟེ་བར་ཟླ་བ་ལ་དབྱངས་ཅན་མའི་ཐུགས་ཀར་པདྨ་འདབ་
བརྒྱད་ཀྱི་དབུས་སུ་ཟླ་བ་ལ་པི་ཝཾ་མགོ་གཡས་བསྟན་ཉལ་ཐབས་སུ་གནས་པ་གདན་གྱི་
ཚུལ། དེའི་སྟེང་པདྨ་འདབ་བརྒྱད་ཀྱི་ལྟེ་བར་ཟླ་གདན་ལ་རལ་གྲིའི་འཁོར་ལོ་རྩིབས་དྲུག་
པ། ལྟེ་བར་རལ་གྲི་གྱེན་འགྲེང་གི་ལྕགས་མཚམས་སམ་ཡུ་བའི་རྡོ་རྗེའི་ལྟེ་བར་ཧཱུྃ་ཡིག་

གམ་ཧཱུཾ། ལན་གཅིག་དྷཱི༔ཡིན་ནམ་བརྟག་གསུངས། རྩིབས་དྲུག་ལ་ཨོཾ་ཨ་ར་པ་ཙ་ན། བར་
སྟོང་དྲུག་ལ་དྭོདྲུག་བཀོད། པད་འདབ་བརྒྱད་ལ་ནང་སྐོར་དུ་དབྱངས་ཡིག་གཉིས་གཉིས་
དང༌། ཕྱི་སྐོར་ལ་གསལ་བྱེད་བཞི་རེ་བཀོད་དེ་ཨོཾ་ཨ་ར་པ་ཙ་ན་ཧཱུྃའམ། ཨོཾ་ཨ་ར་པ་ཙ་
ནཧཱུྃ་གང་རུང་བཟླ། དྷིཡོད་དམ་བརྟག་གསུངས། དེའི་ཚེ་ཕྱག་གི་པི་ཝཾ་ལས་སྔགས་དེ་
སྒྲོགས་པར་བསམ། པདྨའི་འདབ་མར་དབྱངས་གསལ་བྱེད་བཀོད་པ་ལས་བཟླ་བར་མ་
གསུངས། དེ་ནས་གཙོ་བོའི་འཁོར་ལོའམ་ཟླ་གདན་ཉི་གདན་དང་། དྷཱི༔ཡིག་ཧཱུྃ་ཡིག་ཏུ་
གྱུར་པའི་མཐར་ནང་དུ་ཉེ་སྙིང་ཚར་གསུམ། དེའི་ཕྱིར་སྙིང་པོ་ཚར་གཉིས། མཐར་རྩ་
སྔགས་ཚར་གཅིག་ལྟ་བུ་བཀོད་དེ་རྩ་སྔགས་ཚར་གཅིག་བཟླས་ཀྱང་གསུམ་ཀ་བཀོད་
ཡོད་པས་དེ་གསུམ་བཟླས་པའི་བྱིན་རླབས་འབྱུང་། དེ་རྗེས་རྩ་སྔགས་སྙིང་པོ་ལ་བསྟིམས།
དེ་བཟླས་པས་སྔ་མ་ཐིམ་པ་དང་། ཉེ་སྙིང་བཀོད་པས་གསུམ་ཀའི་ཕན་ཡོན་འཐོབ། དེ་
རྗེས་སྙིང་པོ་ཉེ་སྙིང་ལ་བསྟིམས། དེ་བཟླས་པས་སྔ་མ་གཉིས་ཐིམ་པས་གསུམ་ཀ་བཟླས་
པའི་ཕན་ཡོན་འབྱུང་ཞེས་གསུངས་བཤད་ལས་འབྱུང་གསུངས། སྙིང་པོའི་ཨོ་བརྗོད་པ་
དང་རྩ་སྔགས་དེ་ལ་བསྟིམས། ཉེ་སྙིང་ལ་རིགས་འདྲ། སྔགས་ཕྲེང་རྡོ་རྗེའི་མཐར་འགོད་
པའི་ལུགས་ཀྱང་ཡོད། གཏོར་ཆེན་གྱི་འཇིགས་བྱེད་རྩ་སྔགས་དང་། སྨད་རྒྱུད་པས་
གསང་འཇིགས་ཀྱི་སྔགས་བླ་མས་དབུ་བསྐུལ་བ་ནི་འཇིག་རྟེན་ལས་འདས་པའི་བཟླས་པ་
ཐོག་མར་རྩ་ཞལ་ནས་འདོན་པ་གོ་ཆེད་ཡིན། ཆོས་རྒྱལ་གྱི་བཟླས་པ་འཇིག་རྟེན་པའི་
བཟླས་པར་བྱེད་དགོས་པས་དེ་སྲིན་ཞལ་ནས་དབུ་བསྐུལ་བ་དང་འདི་གཉིས། རྟོག་
གསུམ་གྱི། སྒོ་གཅིག་པ་ནི་དབྱེ་བར་བྱ། །ལྷག་མ་ཡོངས་སུ་བཅད་པར་བྱ། །ཞེས་
པའི་དོན་བཟླས་པ་ལ་སྦྱར་ནས་བཤད་ལུགས་ཡིན་པས། རྭ་པོཏ་ཀྱི་རྟོགས་བདུན་འགྲེལ་
པའི་བཤད་པའང་དབུ་བསྐུལ་བའི་དོན་ལས་ཞལ་གཞན་ནས་མི་འདོན་པ་མིན། གཙོ་

འཁོར་གྱི་ཞལ་དུ་ཡོད་པ། སྣོད་གཞལ་ཡས་ཁང་དང༌། བཅུད་ཐམས་ཅད་རྡོ་རྗེ་འཇིགས་
བྱེད་དུ་གསལ་བ་དེ་ཐམས་ཅད་ཀྱིས་སྔགས་འུར་ཆེམས་ཀྱིས་སྒྲོགས་པར་མོས་པ་འདི་
ལྷ་ཐམས་ཅད་ལ་འདྲ། བཟླས་པའི་སྐབས་དམིགས་པ་ལ་འབྱམས་ན་དོན་མེད་པས་
དབུགས་འགྲོ་འོང་གཅིག་ལ་སྤྲོ་བསྡུ་རེ་རྫོགས་པ་དང༌། དེ་མི་ནུས་ན་འགྲོ་འོང་གཉིས་
གསུམ་རེའི་ཡུན་ལ་སྤྲོ་བསྡུ་རེ་བྱེད་པ་གང་བདེ་བྱ། རྭ་པོཏ་དུ། འཁོར་ལོ་དང་པདྨ་ལ་རྩ་
སྔགས་བཞི་ཚོམ་དུ་འགོད་པ་སོགས་རྗེ་ཡབ་སྲས་ཀྱིས་དགག་བཞག་མ་མཛད་པར་བཀོད།
ཧ་ཅང་ཟབ་པའི་བསྔགས་བརྗོད་མ་མཛད་ཀྱང་དེ་ལྟར་བཟླས་ཆོགརྩ་སྔགས་ཀྱི་ཨོཾ་དང་།
ཧཱུྃ་ཧཱུྃ་ཕཊ་ཕཊ་སྭཱཧཱ་མ་བརྩིས་པའི་ཤོ་ལོ་ཀ་བཞིའི་རྐང་པ་རེའི་མགོ་མཇུག་ཏུ་ཡ་རེ་ཡོད་
པས་ཞང་ལུགས་ཡ་བརྒྱད་ཟེར། དེ་བཞིན་དུ་གཏི་མུག་གཤིན་རྗེ་གཤེད་གཙོ་བོར་བྱས་ན།
ཀླུ་མ་རཱ་ཛཱ་ས་དོ་མེ་ཀེ་སོགས་ཀྱེ་བརྒྱད་དང་། སེར་སྣ་གཤིན་རྗེ་གཤེད་ལ། མ་མ་རཱ་ཛཱ་
ས་དོ་མེ་མ་སོགས་མ་བརྒྱད། འདོད་ཆགས་གཤིན་རྗེ་གཤེད་ལ། མེ་མ་རཱ་ཛཱ་ས་དོ་མེ་མེ་
སོགས་མེ་བརྒྱད་ཅན་བཟླ་བར་དཔལ་པོཏ་ལས་འབྱུང་། དེ་ལྟར་བཟླས་ཆོག་པར་ཀུན་
མཁྱེན་བླ་མས་གསུངས། འཁོར་གྱི་ལྷ་རྣམས་ཀྱི་ཐུགས་ཀར་ཉི་གདན་ལ་རང་རང་གི་ས་
བོན་གྱི་མཐར་སྔགས་ཕྲེང་བཀོད། དེའང་ཛི་ན་ཛིཀ་བཟླ་བའི་ཚེ་ཙ་རྩི་ཀའི་ཡབ་དང་། མོ་
ཧ་ར་ཏི་བཟླ་ཚེ་གཏི་མུག་གཤིན་རྗེ་གཤེད་དང་། ཐོ་བ་གཤིན་རྗེ་གཤེད་ཀྱི་ཡུམ་གྱི་
ཐུགས་ཀར་སྔགས་ཕྲེང་བཀོད་ནས་བཟླ་བ་དེས་ལྷག་མ་གཞན་ལ་རིགས་འགྲེལྷ་རང་རང་
དཀྱིལ་འཁོར་གྱི་གཙོ་བོར་འཕོས་པའི་རྟེན་བརྟེན་པའི་སྤྲོ་བསྡུ་དཀྱིལ་འཁོར་རྒྱལ་མཆོག་
གི་མཛད་པའི་སྐབས་ལྟར་བྱ། བཟླས་པའི་སྐྱོན་བརྒྱད་ནི། བཟླས་བརྗོད་བྱེད་ཚེ་མི་མྱུར་
མི་དལ་ཞིང་། ཞེས་སོགས་ལྟར་ཨོཾ་ཡི་གེ་གསུམ་འདུས་པས་མིག་འཛུམ་གསུམ་གྱི་ཡུན་
ལ་ཀློག་པ་ལྟ་བུ་རིང་ཐུང་མཐོ་དམའ། གི་གུ་ན་རོ་ཞབས་ཀྱུ་འཕྲེང་བུ་རིང་ཆ་ཆད་པ་

སོགས་མི་རུང་བས་སྔགས་ཀྱི་བཀླག་ཐབས་སྦྱངས་ནས་སྔགས་དག་པར་ཀློག་པ་གལ་
ཆེ། མཐར་ལྷ་རང་རང་གི་སྤྱི་བོའི་རིགས་བདག་གི་ཐུགས་ཀར་ཡིག་བརྒྱའི་སྔགས་ཕྲེང་
བཀོད་པ་ལས་བདུད་རྩིའི་རྒྱུན་བབས་པས་ཆད་ལྷག་གི་ཉེས་སྐྱོན་ཐམས་ཅད་དག་པར་
བསམ། ཟ་མ་ཏོག་ལྟར་བྱས་ན་མཆོད་བསྟོད་མདོར་བསྡུས་བྱ། ལྷན་ཐབས་དང་སྒྲུབ་
མཆོད་ལྟར་ན་དེ་འཕྲལ་མཆོད་གཏོར་ལྷ་རང་ཉིད་ལ་འབུལ་བས་མཆོད་བསྟོད་མི་དགོས།
སྐབས་འདིར་ཉེར་བསྡུ་བྱས་ལ་ལྷ་ཞལ་གཅིག་ཕྱག་གཉིས་པའི་རྣམ་པར་བཞེངས་ནས་
གཏོར་མ་ཐུན་མཚམས་སུ་ཕུལ་ཀྱང་ཆོག །དེ་ན་ཐུན་མཚམས་ཀྱི་རྣལ་འབྱོར་ལ། གཏོར་
འབུལ་དང༌། ཁ་ཟས། ཉལ་བ་དང་། ལྡང་བ། ཁྲུས་ཀྱི་རྣལ་འབྱོར་རྣམས་ལས། གཏོར་རྫས་
ཤ་དང་བདུད་རྩི་ལྔ་དངོས་སམ། ཟན་ལ་གླང་པོ་སོགས་ཀྱི་གཟུགས་བཟོས་པ་རང་དགར་
ཤི་བར་མོས་ནས་ཟན་དང་བསྲེས་ཏེ་གཏོར་མ་བཟོ་བ་འཇམ་དབྱངས་བདེ་བའི་རྡོ་རྗེའི་ཕྱག་
བཞེས་ཡིན་གསུངས། ཤ་རྣམས་ཐམས་ཅད་མེད་ན་ཡང་། །ཐམས་ཅད་བསམ་པས་
རྣམ་པར་བརྟག །ཅེས་འདུས་པའི་རྒྱུད་ཀྱི་དགོངས་པའང་ཡིན། ཀུན་སྤང་གི་རྣལ་འབྱོར་
པས་གཏོར་མ་མ་འཛོམ་ན་ཁུར་བ་སྟེ་གོ་རིས་སོགས་ཟས་སྣའམ། ཆུའི་ནང་ཟན་བརྫིས་
པའི་རྡོག་པོའམ། ཆུ་ནང་དུ་ཕྱེ་བཏབ་ཀྱང་ཆོག །ཤ་དང་ཆང་གཏོར་རྫས་ལ་གལ་ཆེ་ཡང་
གྲྭ་ས་དང་རི་ཁྲོད་དུ་དཀའ་བས། ནས་བཙོས་པ་ལ་ཕབ་བཏབ་ནས་མནན། ཆང་དྲི་ལྡང་
ཞིང་བཙག་རན་པའི་སྐབས་སུ་སྦྲང་མ་ཉི་མར་བསྐམ་སྟེ་རྗེན་བཏགས་བྱས་པའི་ཕྱེ་ཅུང་
ཟད་རེ་ཚག་བྱས། ནམ་དགོས་དུས་ཆུ་དྲོན་པོའི་ནང་བཏབ་ནས་ཆང་དྲི་ཐོན་པ་གཏོར་མ་
ལ་བསྲེ་བ་ཀུན་མཁྱེན་འཇམ་དབྱངས་བཞད་པ་དང་འཇམ་དབྱངས་བདེ་བའི་རྡོ་རྗེའི་ཕྱག་
བཞེས་ཡིན་པར་ཁྲི་ནམ་མཁའ་བཟང་ལས་དགེ་འཕེལ་དཀའ་བཅུ་དངོས་གྲུབ་ཀྱིས་གསན་
པར་འཇམ་དབྱངས་བླ་མ་བསོད་ནམས་དབང་རྒྱལ་དང་། ཁྲི་བསོད་ནམས་གྲགས་པ་རྣམ་

གཉིས་ལས་ཐོས་གསུངས། བདག་མདུན་འཇུག་པ་གཅིག་ཏུ་བསྒྲུབ་ན་རང་གཙོ་བོ་ལས་
ཕྱེ་ནས་བསྒོམ་པའི་དཀྱིལ་འཁོར་བ་ལ་གཏོར་འབུལ་བྱེད་དགོས་པས་འཇིག་རྟེན་ལས་
འདས་པའི་ཞེས་བླ་མས་དབུ་བསྐུལ་བ་རང་འདྲ་གཉིས་པ་བྱེ་བ་གོ་ཆེད་ཡིན། གཞན་དུ་
ཤར་གྱི་དུར་ཁྲོད་ཀྱི་ནམ་མཁར་གཏོར་མགྲོན་བསྐྱེད་ཆོག་རྒྱས་འབྲིང་བསྡུས་པ་གང་མོས་
ཆོ་ག་ལྟར་བྱས། ཕྱོགས་སྐྱོང་འོད་གསལ་དུ་བཅུག །ལྗགས་བྱིན་གྱིས་བརླབས་ལ་གཏོར་
མ་ཕུལ་ཏེ་སྐབས་སུ་བབས་པའི་ཞི་རྒྱས་དབང་དྲག་གི་འཕྲིན་ལས་བཅོལ། བསྡུ་ན་ཧཱུཾ་
ཞེས་བརྗོད་པ་ཙམ་གྱིས་གཏོར་མགྲོན་སྐད་ཅིག་གིས་གསལ་བཏབ་ནས་འབུལ་བ་བླ་མའི་
མན་ངག་ཡིན་ཞེས་པཎ་ཆེན་དཔལ་ལྡན་ཡེ་ཤེས་གསུངས། བདག་བསྐྱེད་ལ་གཏོར་མ་
འབུལ་བའི་ཁུངས་མ་མཐོང་བས་རྒྱུན་གྱི་འཇིགསབྱེད་གཏོར་འབུལ་ལ་ཅི་ལྟར་བྱེད་ཅེས་
ཀུན་མཁྱེན་གོང་མར་ཞུས་པས། སྤྱིར་བཏང་རྒྱུད་སྡེ་ནས་བདག་བསྐྱེད་ལ་གཏོར་མ་འབུལ་
བ་མ་གསུངས། དམིགས་གསལ་ཕུལ་ཆོག་པའི་སྐབས་ཡོད་ཅེས་རྒྱུད་ཚིག་གཉིས་དྲངས་
པ་བརྗེད་ཅེས་ཁྲི་ངག་དབང་བཀྲ་ཤིས་གསུངས་པས་བདག་བསྐྱེད་རྐྱང་པའི་མཐར་ཕྱོགས་
སྐྱོང་བཀུགས་ནས་གཏོར་མ་ཕུལ་ཆོག་པ་མན་ངག་ཡིན་པ་རེད། རང་གི་སྙིང་ག་ནས་
སྤྲོས་པའི་ལྷ་མོ་རྣམས་ཀྱིས་བདག་བསྐྱེད་ཀྱི་ལྷ་ལ་གཏོར་མ་ཕུལ་ན་ངེས་པར་རུང་ཞེས་
པཎ་ཆེན་དཔལ་ལྡན་ཡེ་ཤེས་ཀྱིས་ཀྱང་གསུངས། ཕྱོགས་སྐྱོང་གཏོར་མ་དང་། བཀའ་སྡོད་
ཆོས་ཀྱི་རྒྱལ་པོ་ལྷོའི་དུར་ཁྲོད་དུ་སྤྱན་དྲངས་ནས་གཏོར་འབུལ་ངེས་པར་དགོས། ཆོས་
སྐྱོང་གཞན་ཡོད་ནའང་ཕུལ། ཡིག་བརྒྱ་དང་བཟོད་གསོལ། གཏོར་མགྲོན་གཤེགས་པའམ་
བྲིས་སྐུ་དང་རང་ལ་བསྟིམས་ཀྱང་རུང་། གཏོར་མགྲོན་གཤེགས་རྗེས་གཏང་རག་གི་
མཆོད་བསྟོད་ཀུན་མཁྱེན་གོང་མའི་བསྐྱེད་རིམ་སོགས་སུ་མེད་པས་མི་དགོས། གལ་ཏེ་
གཏང་རག་གི་མཆོདབསྟོད་བྱེད་ན་ཆོས་རྒྱལ་གཏོར་འབུལ་རྗེས་སུ་གཏོར་མགྲོན་གྱི་ལྷ་ལ་

མཆོད་བསྟོད་དང་། སྨོན་ལམ་བཏོན། ཡིག་བརྒྱ་བཟླས་ལ་བཟོད་གསོལ་བྱས། ཨོཾ་ཨཱབཛྲ་
མུའཇིག་རྟེན་ལས་འདས་པའི་མགྲོན་གྱི་ཡེ་ཤེས་པ་གཤེགས། དམ་ཚིག་པ་རང་ཉིད་ལ་
ཐིམ། མགྲོན་གཞན་རྣམས་རང་གནས་སུ་གཤེགས་པར་གྱུར། དུར་ཁྲོད་བསྲུང་འཁོར་དང་
བཅས་པ། ཞེས་སོགས་བདག་བསྐྱེད་ཉེར་བསྡུ་བྱས་ལ་ལྷ་ཞལ་ཕྱག་ཡོངས་རྫོགས་ཀྱི་
རྣམ་པར་བཞེངས་ཀྱང་ཆོགབདག་མདུན་ཐ་མི་དད་དང་། བསྐང་གསོལ། གཏོར་ཆེན་
སོགས་ཀྱི་སྐབས་གཏོར་མགྲོན་གཤེགས་ཟིན་ཀྱང་གཏང་རག་གི་མཆོད་བསྟོད་དགོས།
དགོན་པ་འདི་གསར་ཚུགས་དུས་ཆོས་ཐོག་གི་ཞོག་ཀ་འཇིགས་བྱེད་ཆོ་ག་ཚར་གཅིག །
གུང་ཚིག་ཚོགས་ལ་ཚར་གཉིས། དགུང་ཇ་ལ་ཚར་གཅིག །སེང་གདོང་མའི་དགུ་
བཟློག །ཆོས་ཐུན་གསུམ་ཀར་དྲུག་ཅུ་པ་རེ་སྟེ་ཐུན་བཞིའི་ལུགས་སུ་བྱས། ཆོས་
མཚམས་ཀྱི་གུང་ཞོག་གཉིས་ལ་འཇིགས་བྱེད་དང་དྲུག་ཅུ་པ་ཚར་རེ་གསུངས། ཉེར་བསྡུ་
མི་བྱེད་པར་དེའི་བར་ཆད་ཞི་བའི་འཕྲིན་ལས་མཛོད་ཅིག །རྣམ་དག་བསམ་པས། ཞེས་
སོགས་སྨོན་ལམ་ཤོ་ལོ་ཀ་གཅིག་གསུངས་ནས་འཇོག་པ་ངེད་ཚོས་ཀྱང་ཤེས། བསྐང་
གསོལ་དང་གཞན་གྱི་རིམ་གྲོ་ལའང་། དུར་ཁྲོད་གཞལ་ཡས་ཁང་ལ་ཐིམ། ཞེས་པའམ།
འགའ་ཞིག་གིས། དུར་ཁྲོད་ཆོས་འབྱུང་དང་བཅས་པ་གཞལ་ཡས་ཁང་ལ་ཐིམ། ཞེས་
བསྲུང་འཁོར་མི་བསྡུ་བ་འདི་རྣམས་ཀུན་མཁྱེན་གོང་མའི་གསུང་བཀོད་ཡིན་པས་རྒྱུ་
མཚན་དང་དགོས་པ་ཆེ། ཕྱིས་སུ་སྐྱབས་མགོན་བཀའ་དྲིན་ཅན་དེ་ཉིད་ནས་ཚོགས་དང་
འདོན་པ་མང་ན་འཛིན་སྐྱོར་སྦྱངས་དང་ཆོས་གྲྭ་ལ་གནོད་ཅེས་དགུང་ཇ་དང་། ཆོས་
མཚམས་ཀྱི་གུང་ཚིག་ཚོགས་བཞགསེང་གདོང་ཞོག་ཀ་དང་། དགུང་ཇ་དང་ཆོས་
མཚམས་ཀྱི་དྲུག་ཅུ་པ་མགོན་ཁང་ནས་འདོན་རྒྱུ་བྱས། ཆོས་ཐོག་གི་ཡར་ངོའི་གུང་ཚིག་
ལ་གནས་བཅུ་རྟ་མ་བྱས་ཚེ་འཇིགས་བྱེད་ཚར་རེ་འདོན་པར་ཐག་བཅད། དུས་ཚོད་ལ་

བབས་པས་འཇིགས་བྱེད་ཉེར་བསྡུ་གྱིས་ཞེས་ཚོགས་ཆེན་དགེ་བསྐོས་དྲུང་ཡིག་ཆོས་
འཛིན་དར་རྒྱས་དང་། དབུ་མཛད་ཨུ་ཅུ་མུ་ཆིན་བློ་ལྡན་གཉིས་ཀྱི་དུས་ཆོས་གྲྭ་ནས་ཆོས་
རྒྱལ་གཏོར་འབུལ། གཏང་རག ཉེར་བསྡུ་བཅས་ཚུགས་ཀྱང་བསྐང་གསོའི་ཤན་གྱིས་མ་
དག་པ་ཅུང་ཟད་ཤོར་རམ་སྙམ་དུ་དོགས་པ་སྐྱེས། འཇིགས་བྱེད་ཉེར་བསྡུ་མ་བྱས་པར་
སེང་གདོང་འདོན་པ་ལའང་དོགས་གཅོད་དགོས་ཀྱང་མ་ཞུས་འདུགསྔོན་ལས་རུང་གི་བསྙེན་
པ་ལའང་གྲོལ་ཁའི་བར་ཉེར་བསྡུ་མི་བྱེད། ཁ་ཤས་ཀྱིས་སྦྱིན་སྲེག་མཉམ་དུ་བྱེད་ན་རང་
རང་གིས་ཉེར་བསྡུ་བྱས་ན་སྦྱིན་སྲེག་གི་ཆེད་དུ་ཆོ་ག་མཉམ་དུ་འདོན་ནམ་གྲོས་བྱེད།
སྤྱིར་ལས་རུང་གི་བསྙེན་པར་ཐུན་རེ་བཞིན་ཉེར་བསྡུ་བྱེད་པ་དང་གྲོལ་ཁའི་བར་ཉེར་བསྡུ་མི་
བྱེད་པ་དང་། ཐུན་དང་པོ་གསུམ་ལ་ཉེར་བསྡུ་མ་བྱས་པར་ཐ་མ་ལ་ཉེར་བསྡུ་བྱེད་པའི་
ལུགས་གསུམ་ཡོད་པས་རང་གི་བློ་དང་བསྟུན། ཐུན་མཚམས་སུའང་ལྷའི་ང་རྒྱལ་དང་མ་
བྲལ་བས་འགྲོ་འདུག་སྨྲ་བརྗོད་ཕྱག་རྒྱ་དང་གླུ་གར། བཟའ་བཏུང་ཤ་ལྔ་བདུད་རྩི་ལྔའི་ངོ་
བོར་བྱིན་གྱིས་བརླབས་ཤིང་དེར་མོས། གསང་འཇིག་ཐུན་མོང་གི་ཟས་ཀྱི་རྣལ་འབྱོར་
རྒྱས་པ་བསྐྱེད་རིམ་དུ་གསལ་བ་ལྟར་རམ། བཟའ་བཏུང་བསྲེག་རྫས། ཁ་ཐབ་ཁུང་། ལག་
པ་དགང་གཟར་བླུགས་སུ་མོས་ཏེ་སྙིང་གའི་ཏིང་ངེ་འཛིན་སེམས་དཔའི་ཧཱུཾ་ཡིག་བླ་མ་ཡི་
དམ་ཀུན་འདུས་ཀྱི་བདག་ཉིད་དུ་མོས་པའམ། ཧཱུྃ་གི་ཐིག་ལེའི་ནང་རང་གི་ཡི་དམ་གསལ་
བཏབ་སྟེ་དེ་ཉིད་སྐྱབས་གནས་ཀུན་འདུས་སུ་མོས་པའམ། ཧཱུྃ་གི་ཐིག་ལེའི་ནང་སྟེང་གི་
ཆར་དངོས་བརྒྱུད་ཀྱི་བླ་མ། དེ་འོག་རྒྱུད་སྡེ་བཞིའི་ལྷ་ཚོགས་སོགས་མཆོད་ཡུལ་མ་ཚང་
བ་མེད་པ། རྡུལ་གཅིག་ཡུལ་ལ་མཁའ་གཏུག་འཇིག་རྟེན་དང་། ཞེས་སོགས་ལྷར་གསལ་
བཏབ་སྟེ་ནང་གི་སྦྱིན་སྲེག་གི་ཚུལ་དུ་ཕུལ་བས་ཟག་མེད་ཀྱི་བདེ་བ་དམ་པས་དགྱེས་པར་
བསམ། ཉལ་བའི་རྣལ་འབྱོར་ནམ་ཉལ་དུས་དང་། ལྷག་པར་བསྙེན་པའི་ཐུན་ཐ་མར་ཉེར་

བསྡུ་མི་བྱེད་ན་གཏོར་མགྲོན་གཤེགས་གསོལ་བསྔོ་སྨོན་རྣམ་དག་བགྱིས། ཉལ་ཁར་རང་
གི་ཐུགས་ཀའི་ཧཱུྃ་ལས་བདེ་བ་ཆེན་པོའི་རང་བཞིན་གྱི་འོད་ཟེར་འཕྲོས། སྣོད་བཅུད་ཀྱི་མ་
དག་པ་ཐམས་ཅད་སྦྱངས། སྣོད་བདེ་བ་ཆེན་པོའི་ངོ་བོར་ཞུ་བ་བཅུད་དང་། དེ་རང་ལྷར་
གསལ་རྟེན་དང་བརྟེན་པར་བཅས་པ་ལ་ཐིམ། དུར་ཁྲོད་གཞལ་ཡས་ཁང་ལ་ཐིམ་པ་ནས་
ནཱ་ད་ཡང་མི་དམིགས་པའི་སྟོང་པ་ཉིད་ལ་མཉམ་པར་བཞག་སྟེ་ཉལ། ཉེར་བསྡུ་བྱས་ཟིན་
ན་ཉལ་ཁར་རང་ཡི་དམ་དུ་གསལ་བའི་ཐུགས་ཀའི་ཧཱུཾ་གི་འོད་ཟེར་གྱིས་རིལ་འཛིན་དང་
རྗེས་གཞིག་གི་སྡུད་རིམ་གང་རིགས་བྱས་ཏེ་དགེ་སྦྱོར་གྱི་ངང་ལ་ཉལ། ནམ་གྱི་སུམ་ཆ་
ལུས་པ་ན་ཚད་མེད་བཞིའི་ངོ་བོ་ཙ་རྩི་ཀ་སོགས་ལྷ་མོ་རྣམས་ཀྱིས། སྙིང་རྗེས་ཁྲོས་པའི་
དད་སྒྲོལ་བཞེངས། །ཞེས་སོགས་འོད་གསལ་ལས་བཞེངས་པར་བསྐུལ་བའི་གླུ་དབྱངས་
ཀྱིས་སད་པར་མོས་ལ། སྟོང་པའི་ངང་ལས་རང་ཉིད་སྐད་ཅིག་གིས་དཔལ་རྡོ་རྗེ་འཇིགས་
བྱེད་ཅེས་དཀྲོང་བསྐྱེད་བྱ་བ་འདི་སྔོན་གྱི་གསུང་རྒྱུན་ཡིན། ཕྱོགས་བཅུའི་རྒྱལ་བ་རྣམས་
ཀྱི་ཐུགས་ཀ་ནས་ཙ་རྩི་ཀ་སོགས་སྤྲོ་བའམ། ཕྱོགས་བཅུའི་རྒྱལ་བ་རྣམས་སྤྱན་དྲངས་པའི་
ཐུགས་ཀ་ནས་སྤྲོས་པའི་ལྷ་མོ་རྣམས་ཀྱིས་བཀྲ་ཤིས་ཀྱི་གླུ་དབྱངས་དང་། ཇི་ལྟར་
བལྟམས་པ་དང་། སངས་རྒྱས་རྣམས་ནི་ཐམས་ཅད་ཀྱིས། །ཞེས་སོགས་སྔགས་དང་
བཅས་བདེ་བ་ཆེན་པོའི་རང་བཞིན་གྱི་བདུད་རྩིའི་རྒྱུན་གྱིས་ཆུ་དབང་གི་སྐབས་ལྟར་ཁྲུས་
བྱས་པས་སྒོ་གསུམ་གྱི་དྲི་མ་བག་ཆགས་དང་བཅས་པ་དག །ཡོན་ཏན་རྫོགས་པར་མོས།
ཉིན་གུང་དང་མཚན་ཕྱེད་ཐུན་གྱི་དུས་མིན་པས་ཀུན་མཁྱེན་གོང་མའི་བསྐྱེད་རིམ་དུ་སྔ་དྲོ་
སྲོད་ཐོ་རངས་དང་། ཉིན་གུང་ཕྱི་དྲོ་མཚན་མོ་སྟེ་ཐུན་བཞིའམ་གསུམ་གསུངས་པ་འདི་མ་
གོ །ཐུན་གཅོད་ཚུལ་ཁུངས་དང་བཅས་མཁས་གྲུབ་རིན་པོ་ཆེའི་གསུང་དུ་ཡོད། ཆོ་གའི་
རྒྱས་བསྡུས་གྲུབ་ཆེན་གྱི་གསུང་ལྟར་ལ་ཚོགས་ཞིང་མ་ལུས་པ་གལ་ཆེ། ཀུན་མཁྱེན་གོང་

མའི་བསྐྱེད་རིམ་དུ། ཐུན་མོང་ཐུན་མོང་མིན་པའིསྣང་བ་རྒྱས། །ཞེས་སོགས་ཤོ་ལོ་ཀ་
གཅིག་སྲད་རྒྱུད་དཀོན་མཆོག་ཡར་འཕེལ་བའི་རྣམ་ཐར་དྲན་པའི་བསྔགས་བརྗོད་དང་།
ལྷ་དང་བླ་མའི་བཀའ་དྲིན་སྙིང་ལ་རབ་རྒྱས་སོགས་ཤོ་ལོ་ཀ་གཅིག་རྗེ་ཉིད་ལ་ཆོས་ཀྱི་
མཐུན་རྐྱེན་ཚང་ཚུལ་ལ་ཐུགས་སྤྲོ་བའི་གསུང་འདིས་དལ་འབྱོར་ཐོབ་ནས་བླ་མ་དང་ཆོས་
ལ་མཇལ་བ་རང་རེ་ལ་ཡང་ཡོད་ཀྱང་། སྲིད་འབྱོར་སྙིང་པོ་མེད་པར་མཐོང་ནས་ཐོས་
བསམ་བསྒོམ་པ་ལྷུར་ལེན་མེད་པས་གང་རྒྱས་ཆོས་སུ་མ་སོང་བ་ངོ་ཤེས་ནས་འདི་ལ་
འབད་དགོས། ཁྲི་རིན་པོ་ཆེ་ཡབ་སྲས་བཞི་ནི་གྲུབ་མཐའ་ཆེན་མོའི་མཇུག་ཏུ་གསུངས་པ་
ལྟར་ཁྲི་རྒྱ་ནག་པ་བློ་གྲོས་རྒྱ་མཚོ། དེའི་སློབ་མ་དོན་ཤེར་གཉིས། ལྕང་སྐྱ་ངག་དབང་
ཆོས་ལྡན་རྣམས་ཡིན། དྲུག་ཅུ་པ་ཆེ་ཆུང་ཞེས་པ་ལྕགས་མཁར་དང་། ཡོངས་གྲགས་ཀྱི་
དྲུག་ཅུ་པ་ལ་བྱེད། བཀའ་རྒྱ་བསྐྱེད་རིམ་འདིའི་མཇུག་ཏུ་གསུངས་པ་ལྟར་ཡིན་པས་
གཞན་ལ་གསང་ནས་སྙིང་ནོར་དུ་འཛིན་པ་གལ་ཆེ། མཚན་ཉིད་པ་འདི་འཕྲོས་པ་ལ་དགའ་
བས་གདམས་ངག་ཁ་རྩེད་དུ་སོང་ན་མི་རུང༌། ཐམས་ཅད་ཀྱིས་ཤེས་ཀྱང་བླ་མས་གསང་
ནས་གནང་། སློབ་མས་གསང་ནས་ཉམས་སུ་བླངས་ན་རྟེན་འབྲེལ་གྱི་ཆེ་བས་ཕན་ཡོན་
ལྷག་པར་ཆེ་བ་རྒྱལ་པོ་ཇུ་ནང་ཀུན་མཁྱེན་གོང་མའི་དྲུང་དུ་ཕེབས་པར། ངས་རྒྱལ་པོ་ཚང་
ལ་ཞལ་འདོན་ཅིག་ཞུ་དགོས་པས་དམ་ཉམས་བྱེད་ཚོ་ཕར་སོང་ཞེས་དེར་འཁོད་རྣམས་
ཕྱིར་དེད། སྐུ་སྟོད་བསྲང་སྟེ་རྒྱལ་པོའི་སྙན་ཁུང་དུ་གསུང་དཔངས་དམའ་མོས། གཞན་ལ་
གསང་ནས་ཨོཾ་བཛྲ་པཱ་ཎི་ཧཱུྃ་ཕཊ། ཅེས་ཐོན་གསུངས་པ་དང་། གཙུག་གཏོར་འཁོར་བསྒྱུར་
གྱི་སྔགས་ཞིག་ཕྱག་གིས་བྲིས་ནས་འབུམ་ཐོན། རྩ་སྔགས་ཀྱང་བཟླས་ཞེས་ཤོག་དྲིལ་དུ་
གནང་བ་ལྟ་བུ་ཞེས་བྲག་དཀར་དཀའ་བཅུ་རིན་པོ་ཆེས་གསུངས། ད་རེས་ཆོས་ཉན་
མཁན་མང་སོང་ཡང་དགོན་འདིར་ལྕགས་མཁར་གསར་ཚུགས་དུས་བསྙེན་སོང་དཀོན་

པས་དཔལ་མང་དོན་གྲུབ་མགོ་ཁྲ་དང་། གསེར་ཁ་བསོད་ནམས་རྒྱ་མཚོ་སོགས་ལ་ཕྱག་
མདུད་རེ་གནང་ནས། ང་དང་རྡོ་རྗེ་འཇིགས་བྱེད་ལ་འབྲེལ་མེད་པ་ཞིག་དགོན་འདིར་སྐྱེ་མི་
ཐུབ། ད་རེས་སོང་། ཕྱིས་བསྙེན་སོང་མ་གཏོགས་མི་ཆོག་ཅེས་བཀའ་གནང་བ་སོགས་ལ་
བསམ་ནས་མ་བཀག་པ་ཡིན། འདི་ལ་བདག་མདུན་འཇུག་པ་གཅིག་བྱེད་ན་རས་བྲིས་
དང་རྡུལ་ཚོན་གྱི་དཀྱིལ་འཁོར་དངོས་སམ། དེ་ལྟ་བུའི་དཀྱིལ་འཁོར་གྲུབ་པར་མོས་པའི་
བསམ་གཏན་གྱི་སྒྲུབ་གཞི་ངེས་ཅན་དུ་དགོས་ལ་ཆོ་གའི་ཚིག་རིས་ཅུང་ཟད་རེ་ཁ་བསྒྱུར་
ཚུལ་གྱི་ཞིབ་ཆ་དགོས། རྒྱུད་སྨད་པའི་རྒྱུན་འདོན་གསང་བདེ་འཇིགས་གསུམ་གྱི་བདག་
མདུན་སྒྲུབ་པ་ཕལ་ཆེར་བསམ་གཏན་ལ་བརྟེན་པ་ཡིན་པར་གསུང་རྒྱུན་ལས་འབྱུང་བས་
དེ་ལ་དཀྱིལ་འཁོར་དངོས་སུ་བཀྲམས་པ་འབྲེལ་ཆེར་མི་ཆགས། སྔ་མ་སྔ་མ་གསལ་
བཏབ་ནས་ཡིད་ལ་ཤར་བ་མ་བོར་བའི་སྟེང་དུ་ཕྱི་མ་བསྣན་ནས་བསྒོམ་དགོས། མ་མཐའ་
འང་ཐད་ཀ་ཐད་ཀའི་ཆོ་གའི་ཚིག་རིས་ཀྱི་དོན་བློ་ལ་ཤར་ནས་དྲན་ཙམ་བྱས་ཏེ་འདོན་པ་
ནི་བསྐྱེད་རིམ་ཡིད་གཤར་གྱི་ཚུལ་ལམ། ཤར་སྒོམ་གྱི་ཚུལ་དུ་བསྒོམ་པ་ཡིན་ཞེས་ཁྲི་ངག་
དབང་བསྟན་རྒྱན་པ་རྒྱུད་པའི་དཔོན་སློབ་དུས་ཚོགས་གཏམ་ལ་གནང་། མདོར་ན་རང་
སེམས་སྟོང་ཉིད་ལ་མ་ཞུགས་ཀྱང་ཞུགས་པའི་མོས་པ་སོགས་སྐབས་དེ་དང་དེའི་སྦྱང་
བྱ་སྦྱོང་བྱེད་སོགས་གཞི་ལམ་འབྲས་གསུམ་གྱི་དམིགས་པ་གང་དང་གང་ལ་ཡང་ཚིག་
ཙམ་དུ་མ་སོང་བར་དེ་དང་དེ་ཡིན་ཞེས་ཨུ་ཚུགས་ཙམ་གྱིས་ཀྱང་མོས་པ་ཤུགས་དྲག་རེ་
གལ་ཆེ། ལས་དང་པོ་པས་ཐུན་ཆུང་ལ་གྲངས་མང་བ་དགོས་པར་མདོ་སྔགས་མཐུན་པས་
དམིགས་རྣམ་ཅུང་ཟད་ཤར་བའི་མཚམས་ནས་དེ་མ་ལྷོད་པར་ངལ་བསོ། སླར་རྒྱུན་ཡང་
ཡང་བསྐྱངས་ན་ལེགས་ཞེས་བླ་མ་རྣམས་ནན་ཏན་དུ་གསུངས། དེ་ལྟར་བསྐྱེད་རིམ་ལ་
འབད་པས་སྐྱེ་ཤི་བར་དོ་སྦྱོང་བའི་རྫོགས་རིམ་གྱི་སྨིན་བྱེད་ཁྱད་པར་ཅན་དུ་འགྱུར། ཚེ་

རབས་ཐམས་ཅད་དུ་ལྷས་རྗེས་སུ་འཛིན། གནས་སྐབས་ཆོས་སྒྲུབ་པར་བར་ཆད་མི་
འབྱུང་། ཚོགས་གཉིས་མྱུར་དུ་རྫོགས། སྒྲིབ་གཉིས་འདག་སྟོབས་ཆེ་ཞིང་། ལམ་འདིའི་
རྣལ་འབྱོར་པ་འཆི་ཚེ་གནས་གསུམ་གྱི་དཔའ་བོ་མཁའ་འགྲོས་ཕྱི་ནང་གི་མཁའ་སྤྱོད་དུ་
འཁྲིད་ཚུལ་རྒྱལ་བ་བསྐལ་བཟང་རྒྱ་མཚོ་སྐུ་འདའ་པའི་སྔ་ལོ་ལྷ་སར་མཁའ་འགྲོ་མ་བྱུང་
ཚུལ་ཙ་འུག་པའི་ལོ་རྒྱུས་དང་བཅས་ཁྲི་བསོད་གྲགས་པའི་གསུང་རྒྱུན་ཟུར་ཐོན་པར་
གསུངས་ནས་དེ་དག་བསྐྱེད་རིམ་སྤྱིའི་ཕན་ཡོན་དང་། ཁྱད་པར་ལྷ་འདི་བསྒྲུབ་པ་ལ་རེད་
མདའ་བའི་དྲིས་ལན། ཀུན་མཁྱེན་གོང་མའི་འཇིགས་བྱེད་བསྙེན་ཡིག་དང་། ཞི་ཁྲོ་སྦྲགས་
སྒྲུབ་རྣམ་བཤད་དུ་དྲངས་པ་ལྟར་ཁྱད་པར་ལྔ་དང༌། ཚིག་ཙམ་གྱིས་ཀྱང་བར་ཆད་བཟློག་
པ་ལ་བསམ་གྱིས་མི་ཁྱབ། བསྙེན་སྒྲུབ་ཅུང་ཟད་རེས་ཐོས་བསམ་ཆེར་མ་བྱས་པ་ལའང་
ཤེས་རབ་རྒྱས་པ་དང་། རྒྱུད་ལས་གསུངས་པའི་ལས་ཚོགས་རྣམས་ཀྱང་དུས་ཐུང་ངུས་
འགྲུབ། ལཱ་ལི་ཏ་དང་རྭ་ལོ་སོགས་རྒྱ་བོད་ཀྱི་མཁས་གྲུབ་ལས་བརྒྱུད་པར་མ་ཟད། རྗེ་
བདག་ཉིད་ཆེན་པོ་དང་། ཀུན་མཁྱེན་འཇམ་དབྱངས་བཞད་པར་འཇམ་དཔལ་ཞི་ཁྲོས་
ཞལ་མངོན་སུམ་དུ་བསྟན་ནས་གདམས་ངག་འཁྲུལ་མེད་དུ་ནོད་པ་ལྟར་ཀུན་མཁྱེན་བླ་མ་
སྐུ་ཕྲེང་ཡབ་སྲས་རིམ་བྱོན་དེ་ལྟར་ཡིན་པ་དང་། རྗེའི་མདོ་སྔགས་ཀྱི་བསྟན་པའི་གནད་ལ་
གཅེས་སྤྲས་ཀྱིས་བསྐྱངས་ནས་གྲུབ་མཐའ་གཙང་མ་བྱས་ན་མི་རབས་བཅུ་གསུམ་གྱི་བར་
དུ་ཚེ་རིང་པོ་ཡོང་བར་རྗེའི་དྲུང་དུ་དམ་ཅན་ཆོས་ཀྱི་རྒྱལ་པོས་ཞལ་གྱིས་བཞེས་ཡོད་པས་
རྗེ་ཕྱིན་ཆད་རྒྱལ་བ་པཎ་ཆེན་སོགས་ཀྱི་སྐུ་ཕྲེང་ལ་དཔག་ནའང་མི་རབས་བཅུ་གསུམ་ད་
དུང་མ་རྫོགས་པས་དེ་ལྟར་མཛད་ན་ཚེ་རིང་བའི་རྟེན་འབྲེལ་འཁྲུལ་མེད་ཡོད་པ་དང་། ཆོ་
གའང་རྒྱལ་བ་ཙོང་ཁ་པ་ཆེན་པོ་རང་ཉིད་ཀྱིས་བདུད་ལས་རྣམ་རྒྱལ་དང་ཟ་མ་ཏོག་གཉིས་
གསུངས་པ་མཚན་གྱི་སྟེང་ནས་ཀྱང་གོ་རྒྱུ་ཆེ། འཇམ་དབྱངས་ཞི་ཁྲོའི་གསུང་དངོས་ལྟར་

བྱིན་རླབས་ཀྱི་ཚན་ཀ་ཆེ། རྒྱུད་ཀྱི་རྡོ་རྗེའི་ཚིག་རྗེན་པ་རྒྱ་གཞུང་ཚད་ལྡན་ལྟར་བསྒྲིགས་
པའི་འཁྲུལ་བྲལ་གསེར་སྦྱངས་བཙོ་མ་ལྟ་བུ་འདི་འདྲ་ལ་ཐོས་བསམ་བྱེད་རྒྱུའི་སྐལ་བ་
བཟང་པོ་སྟེས་དབང་ཙམ་དུ་ལན་གཅིག་རྙེད་པ་རྨི་ལམ་མིན་ན་རུང་སྙམ་དུ་ཁས་བླངས་
པའི་དམ་ཚིག་དང་སྡོམ་པ་གཞིར་བཟུང་སྟེ་ཀུན་སློང་རྣམ་པར་དག་པས་ཆོ་ག་སྒྲ་དག་
པར་བཀླག་ནས་དོན་དྲན་ཙམ་རེ་བྱས་ནས་ལམ་ཡོངས་རྫོགས་ཉམས་སུ་བླངས་པའི་ཐ་
སྙད་བཞག་ནའང་། རྗེའི་ཞལ་ནས། དེ་ལྟར་རྒྱུ་དང་འབྲས་བུའི་ཐེག་ཆེན་གྱི། །ནས།
ཞུགས་ནས་ཡོངས་རྫོགས་མན་ངག་བསྟེན་པ་དེས། །དལ་འབྱོར་ཐོབ་པ་དོན་དང་ལྡན་
པར་བྱས། །རྣལ་འབྱོར་ངས་ཀྱང་ཉམས་ལེན་དེ་ལྟར་བྱས། །ཐར་འདོད་ཁྱེད་ཀྱང་དེ་
བཞིན་བསྐྱངས་འཚལ་ལོ། །ཞེས་པའི་ལམ་ཡོངས་རྫོགས་ཀྱི་མན་ངག་བསྟེན་པ་རང་
གི་བློས་མ་ལྕོག་པ་ལས་གདམས་ངག་འདི་ཚོ་ལས་མ་འདས་པས་རྗེ་རྒྱལ་བ་གཉིས་པའི་
ཐུགས་བཅུད་འདི་ལྟ་བུ་ལ་ལོང་བའི་གླང་རྔའི་དཔེ་ལྟར་ཉམས་སུ་ཅི་ལོན་དང་བག་ཆགས་
ཅི་ཐེབས་བྱས་ནས་ཚེ་རབས་ཐམས་ཅད་དུ་བླ་མ་འཇམ་དཔལ་ཞི་ཁྲོས་རྗེས་སུ་བཟུང་སྟེ་
འཁྲུལ་མེད་ཀྱི་ལམ་བཟང་པོ་འདི་དང་མཇལ་བའི་ཐབས་ལ་ཉིན་མཚན་ཀུན་ཏུ་བརྩོན་པར་
བྱེད་པ་ནི་དལ་བའི་རྟེན་ལ་སྙིང་པོ་བླངས་པའི་ཐབས་ཚང་ལ་མ་ནོར་བ་ཡིན་ནོ། འདིར་
སྨྲས་པ། མཚན་ཙམ་གྱིས་ཀྱང་སྲིད་པའི་འཇིགས་འཕྲོག་པའི། རྒྱུ་འབྲས་ཐེག་པའི་ལམ་
གྱི་གནད་རྫོགས་པར། །གཅིག་ཏུ་དྲིལ་ནས་བརྩེ་བས་འདོམས་མཛད་པ། །བཀའ་
དྲིན་འཁོར་མེད་བླ་མ་དེར་ཕྱག་འཚལ། །དེ་ལྟར་དཔལ་ལྡན་རྡོ་རྗེ་འཇིགས་མཛད་ལྷའི། །
རིམ་པ་དང་པོའི་ཟབ་ཁྲིད་ཉི་མའི་འོད། །སྙིང་དབུས་པདྨོའི་ཟེའུ་འབྲུར་ཞུགས་པ་ལས། །
བློ་གྲོས་འདབ་བརྒྱའི་འཛུམ་དཀར་སྤྲོ་བ་པོ། །ཁྱབ་བདག་རྡོ་རྗེ་སེམས་དཔའ་དུས་ཀྱི་
མཐར། །ངུར་སྨྲིག་གར་མཛད་འཇམ་དབྱངས་བླ་མ་ཡི། །ཞབས་པད་རིང་དུ་བསྟེན་

པའི་སྙོམས་ལས་པ། །ཤཱཀྱའི་རྗེས་འཇུག་པྲཛྙཱ་སཱ་རའོ། །དགེ་དེས་ཚེ་རབས་ཀུན་ཏུ་
བླ་མ་དང་། །དབྱེར་མེད་འཇམ་དཔལ་ཞི་ཁྲོས་རྗེས་བཟུང་སྟེ། །ཚང་ལ་མ་ནོར་མདོ་
སྔགས་ལམ་བཟང་ལ། །བརྟེན་ནས་སྐུ་གསུམ་གོ་འཕང་མྱུར་འགྲུབ་ཤོག ཚུལ་དེ་སྒྲུབ་
ལ་ཐོགས་མེད་མཐུ་ལྡན་པའི། །གནས་གསུམ་དཔའ་བོ་མཁའ་འགྲོ་ཆོས་སྲུང་དང་། །
ཁྱད་པར་བཀའ་སྡོད་དམ་ཅན་རྣམ་གསུམ་གྱིས། །བརྩེ་བས་གཟིགས་པ་ནམ་ཡང་
གཡེལ་མེད་མཛོད། །ཅེས་འཇམ་དཔལ་དུས་དགྲའི་དབང་པོ་མ་ཧེའི་གདོང་ཅན་བཅུ་
གསུམ་ལྷའི་འཁོར་ལོའི་རིམ་པ་དང་པོའི་ཟབ་ཁྲིད་ཟིན་བྲིས་འཇིགས་མཛད་རྡོ་རྗེའི་ཞལ་
ལུང་ཞེས་བྱ་བ་འདི་ཡང་། སངས་རྒྱས་ཀུན་འདུས་ཀྱི་ངོ་བོ་ཀུན་མཁྱེན་འཇམ་དབྱངས་
བཞད་པའི་རྡོ་རྗེ་༧རྗེ་བཙུན་བློ་བཟང་ཐུབ་བསྟན་འཇིགས་མེད་རྒྱ་མཚོ་ཡབ་སྲས་ཀྱི་
ཞབས་པད་གཙུག་གིས་མཆོད་པའི་བཀའ་དྲིན་ལས་ལམ་འདིའི་སྨིན་བྱེད་ཀྱི་དབང་། གྲོལ་
བྱེད་རིམ་གཉིས་ཀྱི་ཁྲིད། རྒྱབ་བརྟེན་གྱི་ལུང་། རྒྱུད་ཀྱི་བཤད་པ་ལས་ཚོགས་དང་བཅས་
མན་ངག་གི་བདུད་རྩི་ཚིམ་པར་མྱང་བ་དགེ་སློང་ཤེས་རབ་རྒྱ་མཚོས་རང་གི་བརྗེད་བྱང་
དང་། དོན་དུ་གཉེར་བ་དུ་མས་ཡང་ཡང་བསྐུལ་ངོར་བྲིས་པ་བླ་མ་ཡི་དམ་བཀའ་སྡོད་སྲུང་
མའི་ཚོགས་ཀྱིས་བཟོད་པར་མཛད་དུ་གསོལ།། །།སརྦ་མངྒ་ལཾ། ། ། །

༄༅། །འཇམ་དཔལ་རྡོ་རྗེ་བཅུ་གསུམ་ལྷའི་འཁོར་ལོའི་རྫོགས་
རིམ་རྣལ་འབྱོར་བཞིའི་ཁྲིད་ཀྱི་བརྗེད་བྱང་འཇིགས་མཛད་
ཞལ་གྱི་བདུད་རྩི་ཞེས་བྱ་བ་བཞུགས་སོ། །
༄༅། །བླ་མ་འཇམ་དཔལ་ཞི་ཁྲོའི་ཞབས་པད་ལ། །གུས་པས་བཏུད་དེ་རྫོགས་རིམ་
རྣལ་འབྱོར་བཞིའི། །ཟབ་ཁྲིད་ཡོངས་རྫོགས་མགོན་དེའི་ཞལ་གདམས་བཞིན། །འགོད་
ལ་བཀའ་སྡོད་སྲུང་མས་གནང་བ་སྩོལ། །དེ་ཡང་རྒྱལ་བའི་གསུང་རབ་ཐམས་ཅད་མདོ་
སྔགས་གཉིས་སུ་འདུ། །མདོ་སྔགས་ཀྱི་ཆོས་ཇི་སྙེད་ཅིག་བཀའ་སྩལ་བ་ཐམས་ཅད་གང་
ཟག་གཅིག་སངས་རྒྱས་ཀྱི་སར་བགྲོད་པའི་ཐབས་སུ་མི་འགྱུར་བ་མེད། དེས་ན་མདོ་ལུགས་
རྐྱང་པའི་ས་བཅུ་ལམ་ལྔའི་རིམ་པ་གྲངས་མེད་གསུམ་གྱི་ཚོགས་དང་འབྲེལ་བར་ཉམས་སུ་
བླངས་ཏེ་ས་བཅུ་སྲིད་པ་ཐ་མའི་བར་བགྲོད་ནས་རྒྱུན་མཐའི་ཡེ་ཤེས་ཐོབ་ཁ་མ་དེའང་སྔགས་
ལ་མ་བརྟེན་པར་འཚང་རྒྱ་མི་ནུས། དེའི་རྒྱུ་མཚན་ཡང་། མདོ་སྔགས་གཉིས་ཀས་ཉོན་སྒྲིབ་
ཀུན་ཟད་ནུས། །ཤེས་སྒྲིབ་ཆུང་ཕྲ་སྔགས་ལས་མདོས་མི་ནུས། །ཞེས་ཤེས་སྒྲིབ་ཕྲ་ཞིང་
ཕྲུ་བ་མ་སྤངས་པར་ཇི་ལྟ་བ་ལ་མཉམ་པར་བཞག་བཞིན་དུ་ཇི་སྙེད་པའི་ཆོས་ཀུན་ཅིག་ཅར་
གཟིགས་པའི་མཉམ་རྗེས་དབྱེར་མེད་མི་ཡོང་། དེ་ལྟར་འབྱུང་བ་ལ་ཀུན་སློང་གི་རྟོག་པ་ཕྲ་མོའི་
རྒྱུ་བ་འགག་དགོས་ཤིང་། དེ་འགག་པ་ལས་རླུང་ཕྲ་བ་ཐིམ་པ་ལ་ལྟོས། དེ་ལྟར་ཀུན་སློང་གི་
རྟོག་པ་ཕྲ་མོ་བཞོན་པའི་རླུང་བཅས་ལྡོག་པ་རླུང་དབུ་མར་ཞུགས་གནས་ཐིམ་གསུམ་བྱས་པ་
ལས་བྱུང་བའི་བདེ་ཆེན་གྱི་ཡེ་ཤེས་མཐར་ཐུག་མེད་པར་མི་འབྱུང་བས་ཡང་དག་མཐའ་དཔྱིས་
ཕྱིན་པར་ཤེས་པ་སྔགས་ལ་རག་ལས་པར་རྗེ་བླ་མས་གསུངས་དོན་དེ་ཡིན། ལྕང་སྐྱ་རོལ་པའི་
རྡོ་རྗེས་དབུས་ནས་བཀའ་ཆོས་གནང་སྐབས་འདིའི་དོན་བཀའ་འདྲི་གནང་བར་ལན་འབུལ་
མཁན་མ་བྱུང་བས་ཞལ་ནས། ངེད་ཨ་མདོ་ན་ཡོད་སྐབས་བཀྲ་ཤིས་འཁྱིལ་གྱི་དགེ་བཤེས་

འབེ་བན་བསྟན་འཛིན་རྒྱ་མཚོ་ལ་དྲིས་པར། ཤེས་སྒྲིབ་ཕྲ་མོ་སྤོང་བ་དེའི་བཞོན་པའི་རླུང་
འགོག་པའི་གཉེན་པོ་བདེ་ཆེན་གྱི་ཡེ་ཤེས་ལ་ལྟོས་ཚུལ་གྱི་ལན་དོན་མཐུན་ངོ་མཚར་བ་བྱུང་
ཞེས་བསྔགས་བརྗོད་མཛད་པར་དངོས་སློབ་དུ་མ་ལས་ཐོས་ཏེ་ཀུན་མཁྱེན་གོང་མ་ཡབ་སྲས་
ཀྱི་གསུང་རྒྱུན་ཡིན་པར་འདུག ཀུན་མཁྱེན་བླ་མའི་ཡིག་ཆར་བདེན་གཉིས་ངོ་བོ་ཐ་དད་དུ་འཛིན་
པའི་མ་རིག་པ་ཤེས་སྒྲིབ་ཕྲ་མོར་བཞག་པ་དེ་མ་སྤངས་བར་དུ་བདེན་གཉིས་ངོ་བོ་གཅིག་ཏུ་
ཤར་བའི་མཉམ་རྗེས་འདྲེས་པ་མི་འོང་བས་གོ་རྒྱུ་ཟབ། རྗེ་བཙུན་པ་དང་བསོད་གྲགས་པ་
སོགས་གཞན་གྱི་ཡིག་ཆ་རྣམས་སུ་ཤེས་པར་གྱུར་པའི་ཤེས་སྒྲིབ་མེད་པར་གསུངས་པས་
སྐབས་འདིར་སྟག་ཚང་བའི་འགལ་ཁུར་གྱི་ལན་འདེབས་ཚུལ་ཡང་མི་འདྲ་བ་གཉིས་བྱུང་བ་
རེད། རྫོགས་རིམ་གྱི་སྐབས་དོན་གྱི་འོད་གསལ་ཐོབ་ནས་མི་སློབ་པའི་ཟུང་འཇུག་མ་ཐོབ་པའི་
བར་དེར་ཞུགས་གནས་ཐིམ་གསུམ་ཡང་ཡང་གསུངས་པས་རླུང་དེའི་བཞོན་པ་ཅན་གྱི་ཀུན་
སློང་གི་རྟོག་པར་གྱུར་པའི་ཤེས་པ་མ་བཞག་པའི་ཐབས་མེད་པ་རིགས་པས་འགྲུབ་གསུངས།
དེ་ལྟར་འགོ་བཤེས་གཉེན་བསྟེན་ཚུལ་ནས་མཇུག་མི་སློབ་པའི་ཟུང་འཇུག་གི་བར་སྙིགས་
དུས་ཀྱི་ཚེ་གཅིག་ལ་འགྲུབ་པ་ནི་སྐྱེ་བ་སྔ་མ་མང་པོར་མདོ་སྔགས་ཡོངས་རྫོགས་ལ་སྦྱངས་
སྟོབས་ཆེ་བས་ཐེག་པ་ཆེན་པོའི་རིགས་ཀྱི་ནུས་པ་ཆེས་ཆེར་རྒྱས་ཀྱང་ལམ་དུ་མ་ཞུགས་པ་
ཕར་ཕྱིན་ཐེག་པའི་གདུལ་བྱ་དབང་རྣོན་ལས་ཀྱང་བརྒྱ་འགྱུར་གྱིས་ལྷག་པ་ཅིག་དགོས། སྣང་
ཚོད་ལ་རྗེ་བདག་ཉིད་ཆེན་པོ་ལྟ་བུ་ཡང་བར་དོར་སངས་རྒྱས་པའི་ཚུལ་མཛད་པ་བསྟན་པའི་
རྩ་བ་འདུལ་ཁྲིམས་ལ་གཅེས་སྤྲས་སུ་མཛད་དེ་སྤྱོད་པ་སོགས་མ་གྲུབ་པའི་བབས་དང་བསྟུན་
པ་ཡང་རེད། ཀུན་སློང་གི་ཁྱད་པར་ཡང་། རང་ངོས་ནས་སེམས་ཅན་གཅིག་གི་ཕྱིར་དུ་བསྐལ་
པར་མནར་མེད་དུ་གནས་དགོས་ཀྱང་པད་མཚོ་ལ་ངང་པ་ལྟར་སྤྲོ་བས་འཇུག་ཀྱང་གྲངས་མེད་
གསུམ་ལ་སོགས་པའི་བར་དུ་སེམས་ཅན་རྣམས་སྡུག་བསྔལ་དྲག་པོས་རྒྱུན་ཆད་མེད་པར་

མནར་བ་ལ་མི་བཟོད་པའི་སྙིང་རྗེས་ཡིད་བསྐུལ་ཏེ་ད་ལྟ་ཉིད་དུ་སེམས་ཅན་མ་ལུས་པ་སངས་
རྒྱས་ཀྱི་ས་ལ་འགོད་ནུས་པ་ཞིག་བྱུང་ན་ཅི་མ་རུང་སྙམ་པའི་བསམ་པ་ཕར་ཕྱིན་ཐེག་པའི་
སྐབས་ལས་ཆེས་ལྷག་པ་དགོས་ཀྱི། རྐང་ལག་གཏོང་བ་སོགས་ཀྱི་དཀའ་སྤྱད་དྲག་པོ་ཡུན་
རིང་པོར་སྤྱོད་དཀའ་བས་སྔགས་ལ་མ་བརྟེན་ན་དེ་འདྲ་ལ་མ་ལྟོས་པར་མྱུར་དུ་འཚང་རྒྱ་སྙམ་
ན་གཏན་ནས་མི་རུང་བའི་གོ་བ་ལོག་པ་ཡིན་ཞེས་དམ་པ་གོང་མ་རྣམས་མགྲིན་གཅིག་ཏུ་
གསུངས། ང་རང་ཚོ་ལ་དེ་འདྲའི་ཀུན་སློང་རྒྱ་ཆེན་པོ་མེད་པས་སྔགས་ཉམས་སུ་ལེན་པའི་
འོས་སུ་མ་གྱུར་ཀྱང་རྗེ་བླ་མའི་མདོ་སྔགས་ཟུང་འབྲེལ་གྱིས་བསྟན་པ་འདི་དང་ད་རེས་སྟེས་
དབང་ཙམ་དུ་ལན་གཅིག་མཇལ་དུས་འདིར་སོ་མེད་ཀྱང་རྙིལ་གྱི་འབྲད་ཟེར་བའི་དཔེ་ལྟར་
སྨོན་ལམ་རེ་མི་འདེབས་པའི་ཐབས་རང་མེད། དེས་ན་སྔགས་ལ་འཇུག་པ་ལ་བྱང་སེམས་དང་
ལྟ་བ་ལ་མྱོང་བ་ཐོན་པར་མ་ཟད། གྲངས་མེད་གསུམ་སོགས་ལ་སྒུག་སྡོད་མི་བཟོད་པར་ད་ལྟ་
ཉིད་དུ་སངས་རྒྱས་ནས་འགྲོ་རྣམས་གོ་འཕང་དེ་ལ་འགོད་འདོད་དགོས། བྱང་ཆུབ་ཀྱི་སེམས་
རྒྱུད་ལ་སྐྱེས་པ་དང་ལམ་དུ་ཞུགས་པ་དུས་མཉམ་པས་སྔགས་ཀྱི་གདུལ་བྱས་སྐུ་བཞིའི་ས་
བོན་ཐེབས་ངེས་ཀྱི་དབང་དང་། དེས་ཐམས་ཅད་རྣལ་འབྱོར་གྱི་སེམས་བསྐྱེད་པའི་སྐབས་
མྱུར་བ་གཉིས་ཀྱི་དོན་ཚང་བའི་སེམས་བསྐྱེད་ལ་བཅོས་མིན་གྱི་མྱོང་བ་རྙེད་ན་དབང་དང་བྱང་
ཆུབ་ཀྱི་སེམས་ལ་དུས་སྐད་ཅིག་མའི་ཅིག་ཅར་རྩི་མི་ཐུབ་ནའང་ཐུན་གཅིག་ལ་དུས་མཉམ་
པའི་ཚུལ་གྱིས་སྐྱེ་བ་ཞིག་ཁས་ལེན་དགོས་སམ་ཡིག་ཆ་གསལ་པོ་མ་མཐོང་བས་དཀའ་བར་
སྣང་། དབང་རྣོན་ལ་དབང་གི་སྐབས་ནས་ཀྱང་སྔགས་ཀྱི་རྟོགས་པ་ཆ་འདྲ་དང་ལམ་ཡོངས་
རྫོགས་ཀྱི་རྟེན་འབྲེལ་བསྒྲིགས་རྒྱུ་ཤིན་ཏུ་མང་བས་དཔལ་ལྡན་ས་སྐྱ་བ་རྣམས་ཀྱིས་དབང་གི་
ཁོག་ནས་ལམ་ཡོངས་རྫོགས་ཀྱི་གོ་བ་ཚོལ་བ་ལ་རྗེ་བདག་ཉིད་ཆེན་པོས་ཀྱང་བསྔགས་བརྗོད་
མཛད། དེ་ལྟར་ལམ་ཐུན་མོང་བས་རྒྱུད་སྦྱངས་པའི་གང་ཟག་གིས་སྔགས་བླ་མེད་ཀྱི་ལམ་

ཉམས་སུ་ལེན་པ་ལ་རིམ་པ་གཉིས་ལས་ཐོག་མར་བསྐྱེད་རིམ་ཉམས་སུ་ལེན་དགོས། བསྐྱེད་
རིམ་ལའང་རྡོ་རྗེ་འཇིགས་བྱེད་དཔའ་བོ་གཅིག་པ་ལྟ་བུའི་དམིགས་བསལ་ཅན་རེ་མ་གཏོགས་
ལྷ་དཔའ་བོ་གཅིག་པ་དང་དཔའ་མོ་གཅིག་པ་བསྒོམ་པས་རྫོགས་རིམ་ཡོངས་རྫོགས་ཀྱིས་སྨིན་
བྱེད་ཁྱད་པར་ཅན་དུ་འགྱུར་བ་དཀའ། དེའི་རྒྱུ་མཚན་བསྐྱེད་རིམ་མཚན་ཉིད་དང་ལྡན་པ་ལ་ཐ་
མལ་གྱི་སྐྱེ་ཤི་བར་དོ་གསུམ་སྐུ་གསུམ་དུ་འཁྱེར་བའི་ལམ་འཁྱེར་མཚན་ཉིད་ཚང་བ་ཙམ་དུ་མ་
ཟད། རང་དོན་ཕུན་ཚོགས་དང་གཞན་དོན་ཕུན་ཚོགས་ཀྱི་ནུས་པ་ཡོངས་སུ་རྫོགས་པའི་ལམ་
ཆ་ཚང་བ་ཞིག་དགོས་པས་མ་མཐའ་ལྷ་ལྔ་ཡན་ཆད་ཀྱི་དཀྱིལ་འཁོར་ཞིག་མ་བསྒོམ་ན་ཕུང་པོ་
ལྔ་རིགས་ལྔ་འགྲུབ་པ་ལྟ་བུའི་གནད་མི་ཚང་བ་རེད། རྫོགས་རིམ་ཉམས་སུ་ལེན་པ་ལ་བསྐྱེད་
རིམ་ཕྲ་མོ་ཉམས་འོག་ཏུ་ཚུད་དགོས་པའི་ངེས་པ་མེད་པས་རགས་པ་ལ་བརྟེན་པ་ཐོབ་ནས་
བསྒོམ་ཆོག རྒྱ་གར་བ་རྣམས་བསྐྱེད་རིམ་ཕྲ་རགས་ལ་བརྟན་པ་ཐོབ་རྗེས་རྫོགས་རིམ་ལ་ཆིག་
དྲིལ་བྱེད་པ་ལས་དང་པོ་ནས་རིམ་གཉིས་བསྲེས་ནས་བསྒོམ་པ་མིན། འདི་བསྒོམ་ཚུལ་དངོས་
རྒྱུད་དང་དགོངས་འགྲེལ་ནས་བསྟན་པ་ལྟར་རེད། འོན་ཀྱང་བོད་ཀྱི་ལྷོ་བྲག་མར་པ་ཡབ་སྲས་
ཐུན་སྟོད་ལ་བསྐྱེད་རིམ་དང་། ཐུན་སྨད་ལ་རྫོགས་རིམ་བསྒོམ་པར་གསུངས་པ་འདི་རྗེ་རིན་པོ་
ཆེས་བཀོད་ནས་དགག་པ་མ་མཛད་པ་ལས་དང་པོ་པས་བག་ཆགས་འཇོག་ཆེད་བསྒོམ་ཀྱང་
འགལ་བ་མེད་པ་ལ་དགོངས་པ་འདྲ་བས། དེ་ལྟར་བྱེད་ན་རྫོགས་རིམ་སྤྱིའི་སྔོན་འགྲོ་ལམ་ཐུན་
མོང་བ་དང་། བསྐྱེད་རིམ་གྱི་ཆོ་ག་དག་པའི་བར་སོང་། བཟླས་པ་དང་གཏོར་འབུལ་བྱེད་མི་
བྱེད་རང་ལ་རག ཉེར་བསྡུ་བྱས་ཏེ་མི་དམིགས་པའི་ངང་ལས་ལྷར་ལྡང་། ཁྱད་པར་གྱི་སྔོན་
འགྲོ་རྡོར་སེམས་བསྒོམ་བཟླས་དང་། བླ་མའི་རྣལ་འབྱོར་ཆོ་གའི་དཀྱུས་ལ་བྱས་ན་སྟབས་
བདེ་བས་ཚོགས་ཞིང་གི་འགོར་འོག་ནས་འབྱུང་བ་ལྟར་མདུན་གྱི་ནམ་མཁར་བླ་མ་དམ་ཚིག་
པ་གསལ་བཏབ། དེ་ལ་ཡེ་ཤེས་པའི་ཚུལ་དུ། རང་ཉིད་འཇིགས་བྱེད་ཞལ་གཅིག་ཕྱག་གཉིས་

པར་གསལ་བའི། ཞེས་སོགས་ཀྱིས་སྐྱབས་ཡུལ་རྣམས་སྤྱན་དྲངས་ཏེ་བསྟིམས། འོད་ཟེར་
སྙིང་གར་བསྡུས། ཕྱི་ནང་གསང་བ་དེ་ཁོ་ན་ཉིད་ཀྱི་མཆོད་པ་དང་། གསོལ་འདེབས། ཏིང་ངེ་
འཛིན་གྱི་དབང་བཞི་རྣམས་བྱས་ལ་མདུན་གྱི་བླ་མ་རང་གི་སྙིང་གར་སྤྱན་དྲངས་ཏེ་ཤིན་ཏུ་ཕྲ་
བའི་རླུང་སེམས་དང་ངོ་བོ་དབྱེར་མེད་དུ་བཞུགས་པར་མོས། དེ་ནས། རང་དང་ཚོགས་ཞིང་
གི་ལྷ་དང་ཞེས་པ་དོར་ཏེ་རང་དང་ཆོས་ཐམས་ཅད་བརྟེན་ནས་བཏགས་པ་ཡིན་པའི་ཕྱིར་ཞེས་
སོགས་ཆོ་ག་དཀྱུས་ལྟར་བྱ། དེ་ལྟར་མ་བྱས་ན་ཉེར་བསྡུའི་རྗེས་རྡོར་སེམས་བསྒོམ་བཟླས་
བྱས། དེ་རྗེས་བླ་མའི་རྣལ་འབྱོར་ལ། རང་གི་མདུན་གྱི་ནམ་འཁའ་འམ་སྤྱི་བོར་བླ་མཆོད་ལྟར་
དཔག་བསམ་གྱི་ཤིང་གི་རྩེ་མོར་སེངྒེ་བརྒྱད་ཀྱིས་བཏེག་པའི་རིན་པོ་ཆེའི་ཁྲིའི་སྟེང་དུ་སྣ་
ཚོགས་པད་ཉི་ཟླ་བའི་གདན་ལ་ངོ་བོ་རང་གི་རྩ་བའི་བླ་མ་ཞལ་མཇལ་དུས་ཀྱི་རྣམ་ཅན་ནམ།
རྡོ་རྗེ་འཇིགས་བྱེད་ཞལ་གཅིག་ཕྱག་གཉིས་པའམ། ཞལ་ཕྱག་ཡོངས་རྫོགས་ཡུམ་བཅས་སམ་
ཡབ་རྐྱང་དང་། རྟེན་བརྟེན་པའི་དཀྱིལ་འཁོར་རམ། ལྷ་ཚོགས་ཡོངས་རྫོགས་སམ། ཡང་ན་རྡོ་
རྗེ་འཆང་ཞལ་གཅིག་ཕྱག་གཉིས་སམ། ཞལ་གསུམ་ཕྱག་དྲུག་ཡབ་ཡུམ་མམ། ཡབ་རྐྱང་རྡོར་
དྲིལ་འཛིན་པས་ཐུགས་ཀར་འཁྱུད་རྒྱ་མཛད་པ། དར་གྱི་ན་བཟའ་དང་། རིན་པོ་ཆེའི་རྒྱན་སྣ་
ཚོགས་པས་སྤྲས་པ། ཞབས་རྡོ་རྗེའི་སྐྱིལ་ཀྲུང་གིས་བཞུགས་པ། གནས་གསུམ་གྱི་ཡི་གེ་
གསུམ་རྡོ་རྗེ་གསུམ་གྱི་ངོ་བོ་དང་། ཧཱུྃ་ལས་འོད་ཟེར་འཕྲོས་པས་སྐྱབས་ཡུལ་མ་ལུས་པ་སྤྱན་
དྲངས་ཏེ་ཐིམ་པས་བླ་མ་ཀུན་འདུས་སུ་མོས། དེ་ལ་དམིགས་པ་རྩལ་དུ་འདོན་ན་རྩ་བརྒྱུད་ཀྱི་
བླ་མ་རྣམས་སྤྱན་དྲངས་ཏེ་ཐིམ་པས་ཀུན་འདུས། ནས། ཆོས་སྲུང་མ་ལུས་པ་སྤྱན་དྲངས་ནས་
ཐིམ་པས་ཆོས་སྐྱོང་ཀུན་འདུས་སུ་མོས། དེས་ན་རྡུལ་གཅིག་སྟེང་ན་རྡུལ་སྙེད་སངས་རྒྱས་
རྣམས། ཞེས་སོགས་ལྟར་ཕྱོགས་བཅུའི་ཞིང་ཁམས་མུ་མེད་པའི་རྡུལ་ཕྲན་རེ་རེར་དེ་སྙེད་ཀྱི་
སྲས་བཅས་རྒྱལ་བའི་ཚོགས་བཞུགས་པ་རྣམས་རང་གི་བླ་མའི་རྣམ་འཕྲུལ་དང༌། དེ་རྣམས་
༤ 115

ཀྱི་ཐུགས་རྣམ་པ་ཐམས་ཅད་མཁྱེན་པའི་ཡེ་ཤེས་དང་། རང་བཞིན་རྣམ་དག་གི་ངོ་བོ་ཉིད་སྐུ་
དབྱེར་མེད་དུ་མོས། བླ་མ་དེར་མ་འདུས་པའི་སྐྱབས་གཞན་མེད་པར་ཐག་བཅད་ལ། མཚན་
ཙམ་ཐོས་པས་འཁོར་བ་དང་ངན་སོང་གི་འཇིགས་པ་ཕྲ་རགས་ལས་སྐྱོབས། གསོལ་བ་བཏབ་
པ་ཙམ་གྱིས་མཆོག་ཐུན་མོང་གི་དངོས་གྲུབ་ཐམས་ཅད་བདེ་བླག་ཏུ་སྩོལ་བ་སོགས་འབྲས་
དུས་ཀྱི་ཡོན་ཏན་འཇུག་པ་རྩ་འགྲེལ་ལྟར་དྲན་ནས་མོས་གུས་ཤུགས་དྲག་བྱེད་པ་བླ་མའི་རྣལ་
འབྱོར་གྱི་གཞི་ཡིན། དེ་ནས་ཡན་ལག་བདུན་པ་ལམ་རིམ་ལྟར་རྒྱས་པར་ཕུལ། བླ་མཆོད་ལྟ་
བུའི་ཚིག་རྒྱས་བསྡུས་ཅི་རིགས་ཀྱིས་ཕྱི་ནང་གསང་བ་དེ་ཁོ་ན་ཉིད་ཀྱི་མཆོད་པ་འབུལ་བ་
རྫོགས་རིམ་སྐབས་ངེས་པར་དགོས་ཏེ། རྫོགས་རིམ་གྱི་རྟོགས་པ་དབང་བཞིའི་རྟོགས་པ་ཡིན་
པས་དབང་བཞི་དང་འབྲེལ་བའི་མཆོད་པ་ཕུལ་ན་སྨིན་བྱེད་ཀྱི་རྟེན་འབྲེལ་ཆེ་བས་སོ། མཎྜལ་
ཉེར་གསུམ་མ་གཙོ་ཆེ། སོ་བདུན་མ་ཕུལ་ཀྱང་རུང་། དེ་ནས་དུས་གསུམ་སྐྱབས་གནས་ཀུན་
འདུས་ཀྱི་ངོ་བོ་བླ་མ་རྡོ་རྗེ་འཆང་ལ་གསོལ་བ་འདེབས་སོ། བདག་གི་བློ་ཆོས་སུ་འགྲོ་བར་
ལོག་གི་རྟོག་པ་མཐའ་དག་འགག་པར་X ཕྱིན་ཅི་མ་ལོག་པའི་རྟོགས་པ་ཁྱད་པར་ཅན་རྒྱུད་ལ་
སྐྱེ་བར་Xཁྱད་པར་དུ་ལུས་བདེ་བ། རྩ་འཇམ་པ། རླུང་དལ་བ། དམིགས་པ་གསལ་བ། ལུས་
ལ་བདེ་དྲོད་འབར་བ་སོགས་བདེ་སྟོང་གི་ཉམས་རྟོགས་ཁྱད་པར་ཅན་ད་ལྟ་ཉིད་དུ་སྐྱེ་བར་བྱིན་
གྱིས་བརླབ་ཏུ་གསོལ། ཞེས་སོགས་ཐད་ཀ་ཐད་ཀའི་གསོལ་འདེབས་གང་མང་བྱ། ལམ་ལ་
འཁྲུལ་བ་ཞི་བ་དང་། འཁྲུལ་པ་ཡེ་ཤེས་སུ་འཆར་བའི་གསོལ་འདེབས་བཀའ་བརྒྱུད་གོང་མའི་
གསུང་དུ་འབྱུང་བ་ལྟར་རྗེ་ཡབ་སྲས་ཀྱིས་ཀྱང་སྦྱར་བ་ཡོད། དེ་ནས་བདག་ལ་ཏིང་ངེ་འཛིན་གྱི་
དབང་བཞི་རྫོགས་པར་བསྐུར་དུ་གསོལ། ཞེས་གསོལ་བ་བཏབ་པས་བླ་མའི་སྤྱི་བོའི་ཨོཾ་ལས་
འོད་དང་བདུད་རྩི་དཀར་པོ་བྱུང་། རང་གི་སྤྱི་བོར་ཐིམ། ལུས་ཀྱི་སྡིག་སྒྲིབ་དག སྐུའི་བྱིན་

རླབས་ཞུགས། བུམ་པའི་དབང་ཐོབ། ལམ་བསྐྱེད་རིམ་བསྒོམ་པ་ལ་དབང་བར་བྱས། འབྲས་
བུ་སྐུ་རྡོ་རྗེའམ་སྤྲུལ་སྐུ་འགྲུབ་པའི་ནུས་པ་ཁྱད་པར་ཅན་བཞག དེ་བཞིན་དུ་མགྲིན་པའི་
ཨཱལས་འོད་དང་བདུད་རྩི་དམར་པོ་བྱུང་བ་རང་གི་མགྲིན་པར་ཐིམ། ངག་གི་སྡིག་སྒྲིབ་དག
བླ་མའི་གསུང་གི་བྱིན་རླབས་ཞུགས། གསང་དབང་ཐོབ། ཀུན་རྫོབ་སྒྱུ་མའི་རྫོགས་རིམ་བསྒོམ་
པ་ལ་དབང་བར་བྱས། འབྲས་བུ་གསུང་རྡོ་རྗེ་ལོངས་སྐུ་འགྲུབ། ཐུགས་ཀའི་ཧཱུྃ་ལས་བདུད་རྩི་
སྔོན་པོ་བྱུང་བ་སྙིང་གར་ཐིམ། ཡིད་ཀྱི་སྡིག་སྒྲིབ་དག ཐུགས་ཀྱི་བྱིན་རླབས་ཞུགས། ཤེར་
དབང་ཐོབ། དོན་དམ་འོད་གསལ་གྱི་རྫོགས་རིམ་བསྒོམ་པ་ལ་དབང་། འབྲས་བུ་ཐུགས་རྡོ་རྗེ་
ཆོས་སྐུ་འགྲུབ། ཡང་གནས་གསུམ་གྱི་ཡི་གེ་གསུམ་ལས་འོད་དང་བདུད་རྩི་དཀར་དམར་
མཐིང་གསུམ་བྱུང་བ་རང་གི་གནས་གསུམ་དུ་ཅིག་ཅར་ཐིམ། སྒོ་གསུམ་གྱི་སྡིག་སྒྲིབ་བག་
ཆགས་དང་བཅས་པ་དག བླ་མའི་སྐུ་གསུང་ཐུགས་ཀྱི་བྱིན་རླབས་ཞུགས། ཚིག་དབང་ཐོབ།
བདེན་གཉིས་དབྱེར་མེད་ཟུང་འཇུག་གི་རྫོགས་རིམ་བསྒོམ་པ་ལ་དབང་། འབྲས་བུ་ཟུང་འཇུག་
རྡོ་རྗེ་འཆང་གི་སྐུ་འགྲུབ་པའི་ནུས་པ་བཞག་པར་བསམ་ལ་ཏིང་ངེ་འཛིན་གྱི་དབང་བཞི་བླངས།
དབང་བསྐུར་བྱེད་བུམ་ཆུ་ཡིན་པས་བུམ་དབང་ཞེས་བཏགས་པ་ལས་དོན་ལུས་ངག་ཡིད་
གསུམ་ལྷའི་སྐུ་གསུང་ཐུགས་དང་། སྒོ་གསུམ་དབྱེར་མེད་ལྷའི་སྐུ་གསུང་ཐུགས་དབྱེར་མེད་
འགྲུབ་པ་ལ་དབང་བར་བྱས་པ་སྐབས་འདིའི་དབང་དང་། སྒོ་གསུམ་གྱི་དྲི་མ་ཞེས་པ་བག་
ཆགས་ལ་བྱེད། དེ་ནས་དཔལ་ལྡན་རྩ་བའི་བླ་མ་རིན་པོ་ཆེ། ཞེས་སོགས་ཀྱིས་གསོལ་བ་
བཏབ་པས་སེང་ཁྲི་པད་གདན་བཅས་སྙིང་ལ་ཐིམ་པས་སྙིང་པདྨ་དམར་པོ་འདབ་བརྒྱད་དུ་
གྱུར། ཉི་གདན་འོག་གི་ཁམས་དམར་པོ་དང་། ཟླ་གདན་སྟེང་གི་ཁམས་དཀར་པོ་ལ་ཐིམ་པས་
ཟླ་ཉིའི་གདན་དུ་གྱུར། བླ་མ་རང་གི་རྩ་དབུ་མ་བརྒྱུད་དེ་སྙིང་གའི་ཤིན་ཏུ་ཕྲ་བའི་རླུང་སེམས་
ལ་ཐིམ་པ་ཡོངས་སུ་གྱུར་པ་ལས་བླ་མ་རྡོ་རྗེ་འཆང་སྐུ་མདོག་དཀར་པོ་རྡོར་དྲིལ་འཛིན་པས་

ཡུམ་རྡོ་རྗེ་དབྱིངས་ཀྱི་དབང་ཕྱུག་མ་ལ་འཁྱུད་པའི་སྐུར་བཞེངས། སྙིང་གི་པདྨ་ཁ་ཟུམ་པའི་རྩེ་
མོར་རྡོ་རྗེ་རྩེ་ལྔ་པའི་ཏོག་དང་། སྔགས་ཕྲེང་གིས་དཀྲི་བ་སོགས་གཞན་ནས་འབྱུང་བ་ལྟར་བྱ།
སྐྱེ་བ་ཀུན་ཏུ་ཡང་དག་བླ་མ་དང་། སོགས་བླ་མས་རྗེས་སུ་འཛིན་པའི་སྨོན་ལམ་གདབ། དེ་
ལྟར་བླ་མའི་སྐུ་མཐོང་བ། གསུང་ཐོས་པ། སེམས་ལ་དག་སྣང་འཕེལ་བ་སོགས་རྗེས་སུ་འཛིན་
པའི་རྟགས་ཁྱད་པར་ཅན་མ་བྱུང་བར་དུ་བསྒོམས་ཏེ། ཀུན་མཁྱེན་བླ་མའི་གསང་རྣམ་དུ། ཆུ་
མིག་ལུང་དུ་རྒྱུད་རྒྱལ་འདུས་པའི་ལམ། །ཞེས་སོགས་ཀྱང་རིམ་ལྔའི་ཁྲིད་ཀྱི་སྔོན་འགྲོའི་བླ་
མའི་རྣལ་འབྱོར་གྱི་རྟགས་ཟུར་ཙམ་གཅིག་ཞལ་བཞེས་གནང་བ་རེད། ད་ལྟ་གདུལ་བྱ་རྣམས་
བློའི་མཐུ་བྲི། ཉམས་ལེན་ལ་སྙིང་རུས་ཞན་ཀྱང་བླ་མ་རྣམས་ཐུགས་བརྩེ་བས་ཁྲིད་རྒྱས་པ་
གནང་བ་ལས་གདུལ་བྱ་མཆོག་མི་ལ་ལྟ་བུ་ལ་ཁྲིད་ཀྱང་ཚིག་རིས་ཙམ་དང་མགོ་སྨོས་ཙམ་
ཞལ་ལ་བླངས་པས་ཁྲིད་ཀྱི་གོ་ཆོད་པ་བླ་མས་གསུངས། དགེ་ལུགས་པས་ཁྲིད་ཆེན་བཞི་ཁས་
མི་ལེན་པ་མིན་ཀྱང་གྲགས་ཆུང་བ་ལམ་རིམ་གྱིས་ཐུན་མོང་ལམ་སྦྱངས་ལ་རྩལ་དུ་བཏོན་པའི་
ཞར་བྱུང་དུ་སོང་ནས་དམིགས་ཀྱིས་བཀར་ཏེ་སྒྲུབ་མ་དགོས་པ་ཡིན་ཞེས་ཁོང་འཇམ་པའི་
དབྱངས་ནས་གསུངས། རང་གིས་བག་ཆགས་འཇོག་ཆེད་དམིགས་ཁྲིད་རེ་རེ་བསྐྱང་ཆོག་
ཀྱང་ཕྱོགས་རེར་མ་སོང་བར་ལམ་ཡོངས་རྫོགས་ཀྱི་ཉམས་ལེན་ཚང་བར་བྱེད། གཞན་ཕྱོགས་
ལ་ཁྲིད་བཞི་དར་སོ་ཆེ། སྐྱབས་མགོན་རྡོ་རྗེ་འཆང་ནས་གསེར་ཁང་གི་བྱམས་སྐུ་བཞེངས་
སྐབས་སོ་སོས་འབྲེལ་འཇོག་ཆེད་ཞལ་འདེབས་བསྡུ་མཁན་འགའ་བཏང་། ངེད་ཀྱང་མཚོ་སྔོན་
སྟོད་ཅིག་ལ་སོང་བས་ཁམས་ནས་བྲག་དཀར་སྤོས་རྫོང་ལ་མཚམས་སུ་སྡོད་མཁན་ར་ཚ་
ཆོས་རྗེ་ཟེར་བ་ཅིག་དང་གཏམ་བྱས་པར། ད་དེང་སང་དེ་འདྲ་མེད། སྔར་མཚོ་སྙིང་ལ་སྡོད་
སྐབས་ཁྲིད་ཆེན་བཞི་བསྐྱངས་པས་ཕྱག་ཆེན་གྱི་རྟོགས་པ་ཞིག་ད་ལྟ་རང་ལ་ཨེ་མི་སྐྱེ་བསམ་
བསམ་ཞིག་བྱུང་། ཟེར་བས་ཧ་ཅང་འབད་ཚོད་རེད། དྲུང་པ་རྒྱལ་ཚབ་པའི་གསུང་སྒྲོས་ལྟར་

ལམ་ཐུན་མོང་བ་དང་བསྐྱེད་རིམ་ལ་མྱོང་བ་ཞིག་ཐོན་ན་རྫོགས་རིམ་དངོས་ལ་སླེབ་ནས་འབད་
ན་ལོ་ཁ་ཤས་ལས་མི་འགྱང་བ་ཡིན་འདུག རང་རེ་ཁང་པའི་རྒྱ་སྒོ་ལ་མ་ཕྱིན་པར་ཕུག་གི་
མཛོད་ཀྱི་གཏམ་གླེང་བ་ལྟ་བུ་ལས་མེད་ཀྱང་བཤད་རྒྱུ་དང་ཉན་རྒྱུ་ཙམ་ཡོང་བའང་ངོ་མཚར་
བས་དེ་ཚོའི་བསྐང་རའི་ཚོད་མིན་པར་འདུག་གསུངས། རྫོགས་རིམ་དངོས་ལ། གཞི་དངོས་
པོའི་གནས་ཚུལ་དང་། གནད་བཞི་སོགས་ཡིག་ཆ་རྣམས་སུ་གསལ་བ་ལྟར་ལ། འདུས་པར་
ངག་དབེན། སེམས་དབེན། སྒྱུ་འོད། ཟུང་འཇུག་དང་ལྔ། ལུས་དབེན་ཟུར་དུ་བརྩིས་ནས་རིམ་
པ་དྲུག་གསུངས་པ་དེ་རགས་པར་བྱས་ན་བསྐྱེད་རིམ་ཚོགས་ལམ། རྫོགས་རིམ་གྱི་ལུས་
དབེན་སྦྱོར་ལམ་དྲོད། ངག་དབེན་རྩེ་མོ། སེམས་དབེན་བཟོད་པ། མ་དག་པའི་སྒྱུ་ལུས་ཆོས་
མཆོགརིམ་པ་བཞི་པའི་དོན་གྱི་འོད་གསལ་མཐོང་ལམ། དག་པའི་སྒྱུ་ལུས་དང་། སློབ་པའི་
ཟུང་འཇུག་སྒོམ་ལམ། མི་སློབ་པའི་ཟུང་འཇུག་མི་སློབ་ལམ་དང་། འཇིགས་བྱེད་ལ་སྔགས་ཀྱི་
རྣལ་འབྱོར། དམ་ཚིག་གི་རྣལ་འབྱོར། དབྱིབས་ཀྱི་རྣལ་འབྱོར། རྣམ་དག་ཡེ་ཤེས་ཀྱི་རྣལ་
འབྱོར་བཞི། སྔགས་ཀྱི་རྣལ་འབྱོར་ལ་སྔགས་ཀྱི་གཞིའི་རྣལ་འབྱོར་ལུས་དབེན་གྱི་དོད་ཐུབ།
སྔགས་ཀྱི་རྣལ་འབྱོར་དངོས་ངག་དབེན་གྱི་དོད་ཐུབ། དམ་ཚིག་གི་རྣལ་འབྱོར་སེམས་དབེན།
དབྱིབས་ཀྱི་རྣལ་འབྱོར་དག་མ་དག་གི་སྒྱུ་ལུས། རྣམ་དག་ཡེ་ཤེས་ཀྱི་ནལ་འབྱོར་མཐོང་སྒོམ་
དང་མཐར་ཐུག་གི་འོད་གསལ་ཏེ་རྣལ་འབྱོར་ཕྱི་མ་གཉིས་ལ་ཆོས་མཆོག་ཡན་ཆད་བསྡུས་
ཆོགའཇིགས་བྱེད་ལ་བདེ་གསང་གི་རིམ་གཉིས་ཀྱི་ཟབ་གནད་ཚང་ཚུལ་རེད་འདའ་བའི་དྲིས་
ལན་ལྟར་ལ། བདེ་གསང་གི་རིམ་གཉིས་ཀྱི་ཁྱད་པར་རྣམས་འདིར་ཁ་བསྐང་ནས་ཉམས་སུ་
ལེན་པ་བདེ་གསང་འཇིགས་གསུམ་ཡ་མ་བྲལ་བར་ཉམས་སུ་ལེན་ཚུལ་གཅིག་ཡིན། འཇིགས་
བྱེད་ཞལ་ཕྱག་ཡོངས་རྫོགས་ཀྱི་ང་རྒྱལ་ལ་གནས་ནས་བསྒོམ་ཆོག་གསུངས་ཀྱང་ཞལ་གཅིག་
ཕྱག་གཉིས་ཡུམ་བཅས་བྱས་ན་རྡོག་བདེ། རླུང་རོ་དགུ་ཕྲུག་བྱེད་ན་ལུས་རྣམ་སྣང་གི་ཆོས་

བདུན་ལྡན་དུ་འཁོད་ལ། རང་འཇིགས་བྱེད་མ་ཧེའི་གདོང་ཅན་ཞལ་གཅིག་ཕྱག་གཉིས་ཡུམ་
བཅས་དྭངས་གསལ་འོད་ཀྱི་རང་བཞིན་ཅན་གྱི་ལུས་དབུས་དྲང་པོར་རྩ་དབུ་མ་ཕྱི་སྔོ་ལ་ནང་
དམར་བ་སྦོམ་ཕྲ་གྲོ་སོག་གི་ཚད་ཙམ། དེའི་གཡས་སུ་རོ་མ་དམར་པོ། གཡོན་དུ་རྐྱང་མ་
དཀར་པོ། རྩ་གསུམ་ཀ་ཡར་ཚངས་བུག་བར་དུ་སོང་། དེ་ནས་མར་གུག་སྟེ་དབུ་མའི་ཡར་སྣེ་
སྣ་བུག་གི་འཛོམ་མདོ་དང་། རོ་རྐྱང་གི་ཡར་སྣེ་སྣ་བུག་ལ་ཟུགམར་སྣེ་སྤྱིར་རྟགས་ཀྱི་རྩེ་བར་
འགྲོ་ཡང་འདིར་དགོས་དབང་གིས་ལྟེ་འོག་སོར་བཞི་ཙམ་དུ་དབུ་མ་དང་། རོ་རྐྱང་གཉིས་དེ་
ལས་ཅུང་ཟད་ལྷག་པ་བསམ། རླུང་ཐོག་མར་གཡས་དང་གཡོན་ནས་རྡུབས་པའི་ཕྱག་ལེན་
གཉིས་འདུག་ཀྱང་ཁྱད་པར་མེད་པས་གཡོན་ནས་ཐོག་མར་རྡུབས་པའི་དབང་དུ་བྱས་ན་རྐྱང་
མའི་མར་སྣེ་རོ་མར་བཅུག སྣ་བུག་གཡས་བཀག་ལ་གཡོན་ནས་རླུང་རྡུབས་པ་རྐྱང་མའི་ནང་
བརྒྱུད་དེ་སོང་བས་རྐྱང་མ་རླུང་གིས་གང་བ་ལ་དམིགས་པ་གཏད་ནས་ཅུང་ཟད་བསྡད། དེ་
ནས་རླུང་རོ་མར་སིར་གྱིས་བུས་པས་དེར་ཞུགས། སྣ་བུག་གཡས་ནས་རླུང་དྲག་ཏུ་ཕུད་པས་
རོ་མའི་ནང་གི་རྣག་ཁྲག་ཆུ་སེར་ནད་ཚང་ཚིང་སོགས་སྐྱོན་གང་ཡོད་ཕྱིར་ཐོན་པར་བསམ་པ་
ལན་གསུམ་བྱ། དེ་རྗེས་རོ་མའི་མར་སྣེ་རྐྱང་མར་བཅུག་ལ་སྣ་བུག་གཡས་ནས་རླུང་རྔུབས་
པས་རོ་མ་རླུང་གིས་གང་བ་ལ་དམིགས་པ་གཏད། རྐྱང་མར་སིར་གྱིས་བུས་སྣ་བུག་གཡོན་
ནས་ཕུད་དེ་རྐྱང་མའི་སྐྱོན་སྦྱངས་པ་ལན་གསུམ་བྱ། དེ་ནས་རོ་རྐྱང་གཉིས་ཀའི་མར་སྣེ་དབུ་
མར་བཅུག་པ་ཡི་གེ་ཆའི་སྨད་ལྟ་བུར་བསམ་ལ་སྣ་བུག་གཉིས་ཀ་ནས་རྡུབས་ཏེ་རོ་རྐྱང་རླུང་
གིས་གང་བ་ལ་དམིགས་པ་གཏད། དབུ་མའི་ནང་དུ་སིར་གྱིས་བུས་ལ་སྣ་བུག་གཉིས་ཀ་ནས་
ཕྱིར་དྲག་ཏུ་ཕུད་དེ་དབུ་མའི་སྐྱོན་སྦྱངས་པ་ལན་གསུམ་བྱ། དེ་ཡང་སྣ་བུག་གཉིས་ཀ་ནས་
རྡུབས་ཏེ་གཉིས་ཀ་ནས་ཕྱིར་ཕུད་ཀྱང་དོན་ལ་རོ་རྐྱང་ནས་རྡུབས་ཏེ་དབུ་མ་ནས་ཐོན་པར་
བསམ་དགོས་གསུངས། དེ་ནས་རྩ་འཁོར་གསལ་འདེབས་པ་ནི། འདིར་འདུས་པ་ལྟར་རྩ་

འཁོར་དྲུག་གསལ་བཏབ་ནའང་མི་ཆོག་པ་མེད་ཀྱང་རེ་ཞིག་བཞི་གསལ་བཏབ་པས་འཐུས།
དེ་ལ་སྲོག་རྩའི་ནང་ངོས་ལ་བརྟེན་ནས་ལུས་ཀྱི་གཞུང་ཤིང་གི་ཚུལ་དུ་རྩ་རོ་རྐྱང་དབུ་གསུམ་
ཡར་སྣ་སྤྱི་བོ་དང་། མར་སྣ་གསང་གནས་ཀྱི་རྟགས་ཀྱི་བུ་ག་དང་ཁད་ཆད་དུ་གནས་པ། བྲང་
གི་རུས་པ་སུམ་ཕྲག་གི་ཐད་སྙིང་དབུས་མ་ནོར་བ་ཡིན་ལ། སྒལ་ཚིག་ནང་ལ་ཅུང་ཟད་འབུར་
ནས་ཡོད་པས་རྒྱབ་ལ་ཉེ་བ་ཞེས་འབྱུང་བ་ལས་དོན་ལུས་ཀྱི་དབུས་དྲང་པོར་གསལ་འདེབས་
པ་ཡིན། གཞི་ལ་རོ་རྐྱང་གིས་དབུ་མ་ལ་སྙིང་གའི་ཐད་ཀྱི་སྟེང་འོག་ཏུ་རྩ་མདུད་གསུམ་རེ་ཡོད་
པས་འགྲོལ་དཀའ་ལ། རྩ་འཁོར་གཞན་གྱི་ཐད་དུ་མདུད་པ་རེ་རེ་ལས་མེད་པས་སྔ་མ་ལས་
འགྲོལ་སླ་བ་རེད། མདུད་ཚུལ་ཡང་རོ་རྐྱང་གཉིས་ཀྱིས་དབུ་མ་ལ་དཀྲིས་མཚམས་ནས་ཁུག་
མདུད་དུ་སོང་ནས་ལུ་གུ་རྒྱུད་དུ་ཡོད་པ་དེས་དབུ་མར་རླུང་རྒྱུ་བ་བཀག་སྟེ་དབུ་མ་ཞར་བའམ་
ཁ་འབྱར་ནས་ཡོད་ལ། རོ་རྐྱང་རླུང་གིས་གང་ནས་གནས་པ་ལས་རླུང་ཡིན་པས་དེས་ཆགས་
སྡང་རྨོངས་གསུམ་སོགས་ཀུན་རྟོག་སྣ་ཚོགས་བསྐྱེད་ནས་འཁོར་བར་འཁོར་བ་ཡིན་ལ། རོ་
རྐྱང་གི་རླུང་སྡུད་པའི་ཐབས་ལུས་ཀྱི་གནད་གང་ཆེ་སར་དམིགས་པ་གནད་དུ་བསྣུན་པས་རླུང་
དབུ་མར་ཞུགས་ནས་གནས། དེར་ཐིམ་པ་སྟེ་འགག་ནས་མེད་སོང་བ་ན་ཀུན་རྟོག་བཞོན་པའི་
རླུང་མེད་པར་གནས་མི་ནུས་པས་བཙན་ཐབས་སུ་འགག་པར་བྱས་པས་མདོ་སྔགས་གཉིས་
ལ་མྱུར་བུལ་འབྱུང་བའི་རྒྱུ་མཚན་ཡང་འདི་ལ་ཐུག རྒྱུ་མཚན་དེའི་ཕྱིར་དོན་གྱི་འོད་གསལ་
གྱིས་ཉོན་སྒྲིབ་ཀུན་བཏགས་དང་ལྷན་སྐྱེས་གཉིས་ཅིག་ཅར་སྤོང་ནུས་པ་ཡིན། གསལ་
འདེབས་པའི་ཚེ་རོ་རྐྱང་གཉིས་ཞར་ནས་དབུ་མ་རླུང་གིས་གང་ནས་ཡོད་པ། དེའང་ཆུ་ཤིང་གི་
མེ་ཏོག་ལྟར་སྔོ་བ། ཏིལ་མར་གྱི་མར་མེ་ལྟར་གསལ། པདྨའི་འདབ་མ་ལྟར་མཉེན་པ་སྟེ་ཁྱད་
པར་གསུམ་ལྡན་དུ་བྱ། འདི་ལ་གུང་ཐང་འཇམ་པའི་དབྱངས་ནས། རོ་མ་དམར་ཞར། རྐྱང་མ་
དཀར་ཞར་ཞེས་མིང་འདོགས་ཚུན་ཆད་ཀྱི་སྟེང་ནས་རླུང་དབུ་མར་སྡུད་དགོས་པའི་བརྡ་སྟོན་

པ་ཡིན་གྱི། རང་རེ་ཚོ་ལ་སུ་ཞར་ཡོད་རང་རང་གི་སེམས་ན་ཡོད་པ་དེ་རེད་ཅེས་ཀུ་རེའི་ཚུལ་
དུ་གསུངས་པ་དོན་གནས་ཡིན། གང་ན་རྩ་མདུད་ཡོད་པ་དེར་རྩ་འཁོར་རེ་ཡོད་པས་བསྒོམ་
པའི་སྐབས་རྩ་མདུད་གྲོལ་ནས་དབུ་མ་དང་དེ་ལས་གྱེས་པའི་རྩ་འཁོར་རྣམས་བུ་ག་ཧ་རེ་ཡོད་
པ། རོ་རྐྱང་གི་ཐད་ཀའི་རྩ་འདབ་རྣམས་ཀྱིས་རོ་རྐྱང་ཐལ་བྱུང་དུ་ཕུག་སྟེ་རྩ་འདབ་ཐམས་ཅད་
ཀྱི་རྩ་བ་དབུ་མ་ལ་ཟུག་པ། གྱེས་ཚུལ་སྙིང་གའི་བྲང་གི་རུས་པ་སུམ་ཕྲག་གི་ཐད་ཀྱི་དབུ་མ་
ལས་རྩ་འདབ་བཞི། དེ་ལས་གཉིས་རེ་གྱེས་པས་སྙིང་ག་ཆོས་ཀྱི་འཁོར་ལོ་རྩ་འདབ་བརྒྱད་པ་
ཁ་དོག་དཀར་པོ་ལྟེ་བ་ཟླུམ་པོར་གནས་པ། མགྲིན་པའི་ཨོལ་མདུད་ཀྱི་ཐད་དུ་དབུ་མ་ལས་རྩ་
འདབ་བཞི། དེ་རེ་རེ་ལས་གཉིས་གཉིས་གྱེས་པས་བརྒྱད། དེ་རེ་རེ་ལས་གཉིས་གཉིས་གྱེས་
པས་མགྲིན་པ་ལོངས་སྤྱོད་ཀྱི་འཁོར་ལོ་རྩ་འདབ་བཅུ་དྲུག་པ་ཁ་དོག་དམར་པོ་ལྟེ་བ་ཟླུམ་པོ་
ཅན། སྤྱི་བོའི་སྨིན་མཚམས་ཀྱི་ཐད་ཀླད་རྒྱའི་སྟེང་ཙམ་དུ་དབུ་མ་ལས་རྩ་འདབ་བཞི། དེ་རེ་རེ་
ལས་གཉིས་རེ་གྱེས་པས་བརྒྱད། དེ་རེ་རེ་ལས་གཉིས་རེ་གྱེས་པས་བཅུ་དྲུག དེ་རེ་རེ་ལས་
གཉིས་རེ་གྱེས་པས་སྤྱི་བོ་བདེ་ཆེན་གྱི་འཁོར་ལོ་རྩ་འདབ་སོ་གཉིས་ཁ་དོག་སྣ་ཚོགས་པའི་ལྟེ་
བའི་དབྱིབས་གྲུ་གསུམ་པ། ལྟེ་བའི་བུ་གའི་ཐད་ཀྱི་དབུ་མ་ལས་རྩ་འདབ་བཞི། དེ་ལས་བརྒྱད།
དེ་ལས་བཅུ་དྲུག དེ་ལས་གཉིས་གྱེས་པས་སོ་གཉིས། དེ་ལས་གཉིས་རེ་གྱེས་པས་ལྟེ་བ་སྤྲུལ་
པའི་འཁོར་ལོ་རྩ་འདབ་རེ་བཞི་ཕན་ཚུན་བསྣོལ་མ་ལྟར་ཡོད་པ་འདྲ་སྟེ་ཁ་དོག་དམར་པོ་ལྟེ་བ་
གྲུ་གསུམ་པ། འདུས་པ་དང་དུས་འཁོར་ནས་གསུངས་ཚུལ་ཡང་ཅུང་ཟད་མི་འདྲ། གང་ལྟར་
སྙིང་མགྲིན་སྤྱི་བོ་ལྟེ་བ་ཞེས་གོ་རིམ་འདི་ལྟར་གསུང་བཤད་ལ་གནང་བ་རིམ་པས་ཉིས་འགྱུར་
དུ་སོང་བས་འཆར་བདེ། སྤྱི་བོ་དང་སྙིང་གའི་རྩ་འདབ་གདུགས་ཁ་སྦུབས་པ་ལྟ་བུ་དང་།
མགྲིན་པ་དང་ལྟེ་བའི་རྩ་འདབ་གདུགས་ཁ་གྱེན་དུ་བསླང་བ་ལྟར་ཨེ་ཝཾ་ཁ་སྦྱོར་དང་ཐབས་
ཤེས་ཀྱི་ཚུལ་དུ་བྱ། རྩ་མདུད་ཆགས་ཚུལ་ཕྱག་ཁྲིད་གནང་ཞིང་། སྙིང་གར་རོ་རྐྱང་གིས་རེས་

མོས་མིན་ལ། རོ་རྐྱང་གིས་མདུད་པ་མིན་ཟེར་བ། དེ་ལའང་དབྱེ་བར་དཀའ་བ་ཡི། །དབུས་
སུ་མདུད་པ་གསུམ་གྱིས་དཀྲིས། །ཞེས་པ་དང་མི་མཐུན་གསུངས། རྫོགས་རིམ་དངོས་ལ་
རྣལ་འབྱོར་བཞི་ལས། དང་པོ་སྔགས་ཀྱི་རྣལ་འབྱོར་ལ་སྔགས་ཀྱི་གཞིའི་རྣལ་འབྱོར་ལྟེ་བར་
གནད་དུ་བསྣུན་ཚུལ་དང་། སྔགས་ཀྱི་རྣལ་འབྱོར་དངོས་གཉིས། དང་པོ་ལ་ཐོག་མར་རྩ་ལམ་
སྦྱངས་པ་ནི། རང་འཇིགས་བྱེད་དུ་གསལ་བའི་སྙིང་གར་གཞི་ལ་ཐིག་ལེ་དཀར་པོ་སྟེང་དང་
དམར་པོ་འོག་ཏུ་གནས་པའི་དབུས་སུ་རླུང་སེམས་དབྱེར་མེད་མི་ཤིགས་པའི་ཐིག་ལེ་ཡོད་པ་
དེ་འོད་ཀྱི་ཐིག་ལེ་དཀར་ལ་དམར་བའི་མདངས་ཆགས་པ་རྒྱ་སྲན་ནམ་ནས་འབྲུ་ཧྲིལ་མོར་
བཏང་བའི་ཚད་ཙམ་དུ་འདྲིལ་ནས་དབུ་མའི་ཡར་སྣེར་གནས་ནས་རང་ལུས་ལྷ་སྐུར་གསལ་བ་
ལ་བལྟས་པ་ན་རྒྱན་ཆ་ལུགས་མཚན་དཔེ་ཞལ་ཕྱག་སོགས་གསལ་བར་མཐོང་སྣང་བསྐྱེད།
དེ་ནས་སྤྱི་བོའི་རྩ་འཁོར་གྱི་དབུས་སུ་འདྲིལ་ཏེ་རྩ་འདབ་དང་། དབུ་མའི་ཡར་སྣེ་དང་། མར་
མགྲིན་པའི་རྩ་འཁོར་བར་གྱི་རྩ་དང་ལུས་ཀྱི་ཆགས་ཚུལ་འཆར་དུ་བཅུག ལེགས་པར་ཤར་བ་
ན་སྤྱི་བོའི་ཤར་གྱི་རྩ་འདབ་སྦྱང་བར་བྱའོ་སྙམ་པའི་འཕེན་པ་དང་ལྡན་པས་རྩའི་རྩེ་མོའི་བར་དུ་
ཕྲི་ལི་ལི་ཕར་སོང་། རྩའི་ཆགས་ལུགས་བལྟས། ལྡི་ལི་ལི་ཚུར་དབུས་སུ་འོང་བས་རྩ་ཆད་པ་
མཐུད། གུམ་པ་ཐང་བཅད། རེངས་ཤིང་གྱོང་བ་མཉེན་པར་བྱས། རྣག་ཁྲག་ཆུ་སེར་སོགས་
ཀྱིས་འགག་པ་བསལ་ཏེ་རྩའི་སྐྱོན་ཐམས་ཅད་སྦྱངས་པར་བསམ། དེ་ལྟར་སྤྱི་བོའི་རྩ་འདབ་
རྣམས་ལའང་རིམ་པར་སྦྱངས་ཏེ་རྩ་འདབ་ཐམས་ཅད་བུ་ག་ཧ་རེ་ཡོད་པ་དབུས་ནས་ཕུ་ཞེས་
བཏབ་ན་རྩ་འདབ་སོ་གཉིས་ནས་བུ་ཞེས་པའི་སྒྲ་འབྱུང་བའི་ཚོད་དུ་སྦྱངས། དེ་ནས་མགྲིན་
པའི་རྩ་འདབ་སྦྱང་བར་བྱའོ་སྙམ་པའི་འཕེན་པ་དང་ལྡན་པས་དེའི་རྩ་འཁོར་གྱི་དབུས་སུ་འདྲིལ།
སྙིང་གའི་བར་གྱི་རྩ་དང་ལུས་ཀྱི་ཆགས་ཚུལ་བལྟས་ནས་རྩ་འདབ་སྔར་ལྟར་སྦྱངས། སྙིང་ག་
དང་ལྟེ་བའི་རྩ་འཁོར་ལ་ཡང་དེ་ལྟར་སྦྱོང་བ་རྩའི་རྣམ་པ་ལ་བསལ་སྣང་འདོན་པ་དང༌། རླུང་

སེམས་འཇུག་པ་གཅིག་པ་འཆར་ཐབས་ཡིན། རྩའི་གསལ་སྣང་སྒྲུབ་པ་འདི་རྫོགས་རིམ་ལ་
ཆིག་དྲིལ་བྱེད་ན་ཟླ་བ་ལ་སོགས་པའི་བར་དུ་སྦྱངས་ན་རྫོགས་རིམ་བསྒོམ་པའི་གཞིར་གལ་ཆེ་
བས་སྐྱེས་བུ་དམ་པ་འགས་ཀྱང་ཞག་ཁ་ཤས་རེ་བསྒོམ་པ་གནང་སྟེ། དེ་ལྟར་ཉམས་འོག་ཆུད་
པའི་བར་དུ་སྐྱོང་བ་ནི། རྗེ་མི་ལས། རྩ་རླུང་དྲ་མིག་གི་འཁོར་ལོ་ཡོད། ཅེས་པའི་གདམས་པ་དེ་
ཡིན་པར་དཔོན་སློབ་བྱམས་པ་རིན་པོ་ཆེས་གསུངས། རྫོགས་རིམ་གྱི་སྐོར་འདི་མི་ལའི་
མགུར་འབུམ་ལ་སྦྱར་རྒྱུ་མང་པོ་ཡོད། ད་ལྟ་རང་རེ་ལ་རྟོགས་ལྡན་འཇམ་དཔལ་རྒྱ་མཚོ་
སོགས་སྲད་དང་དབེན་སའི་མཁས་གྲུབ་གོང་མ་ལྟར་གྱི་སྒྲུབ་ཚུགས་ཉམས་པས་ཁྲིད་ཀྱི་
རིགས་ཀྱང་རྟ་ཐོག་མདུང་བཟུང་གིས་དཀྱུས་གཅིག་ལ་ཚར་ཕུད་བཏང་ནས་རྒྱུན་མ་ཉམས་
པར་བསྐྱངས་པ་རེད། ཁྲིད་གཏོང་ཚུལ་དངོས་མཁས་གྲུབ་རིན་པོ་ཆེའི་རྣམ་ཐར་དུ། ཉིན་མོ་
རྒྱུད་སྡེའི་བཤད་པ་དང་། མཚན་མོ་ཁྲིད་གནང་བར་གསུངས་པ་ལྟར་ཉིན་རྒྱུད་དང་འབྲེལ་བའི་
བཤད་པ་རྒྱ་བོད་སོ་སོའི་ལུགས་འཐད་མི་འཐད་ཀྱི་དགག་བཞག་དང་བཅོས་མཐའ་བཅད་ནས་
རྒྱས་པར་གསུངས། མཚན་རིམ་གཉིས་ཉམས་སུ་ལེན་ཚུལ་གྱི་དམིགས་སྐོར་གེགས་སེལ་
བོགས་འདོན་དང་བཅས་ཉམས་མྱོང་དང་སྦྱར་ནས་སྩལ་ཅིང་། གནང་ཚུལ་ཡང་དཀར་ཆག་
ཐོའི་ཡིག་ཆུང་ལྟར་ལ། བླ་མའི་རྣལ་འབྱོར་ལྟ་བུའི་ཁྲིད་གནང་བ་ཉམས་འོག་ཏུ་ཆུད་ཀྱི་བར་
ཆོས་མཚམས་བྱས་ནས་སྐྱོང་བ་ལ་སྦྱོང་ཞག་འཇོག་པ་ཟེར། ཉམས་ཁྲིད་འབོག་ལུགས་དངོས་
དེ་འདྲ་ཡིན་པས་ཁྲི་ངག་དབང་མཆོག་ལྡན་པས་རྒྱལ་དབང་བསྐལ་བཟང་རྒྱ་མཚོ་དང་ལྕང་སྐྱ་
རོལ་པའི་རྡོ་རྗེར་དཀར་ཆག་ཐོའི་ཡིག་ཆུང་གི་བབས་དང་བསྟུན་ནས་གནང་ཚུལ་རྣམ་ཐར་དང་
གསན་ཡིག་ཏུ་གསལ། གྲུབ་མཐའ་གཞན་ལ་ད་དུང་ཡང་སྒྲུབ་ཚུགས་དང་ཁྲིད་སྐྱོང་ལུགས་ཀྱི་
ཕྱག་ལེན་ཙམ་སྐྱོང་མཁན་མང་བ་རེད། རླུང་དང་གཏུམ་མོ་ལ་བརྡབ་ཤོག་ཆེ་ཡང་། བྱང་ཆུབ་
ཀྱི་སེམས་དང་ལྟ་བ་འཁྲུལ་མེད་རྙེད། སྐུ་གསུམ་ལམ་འཁྱེར་ཚང་བའི་བསྐྱེད་རིམ་གྲུབ་ནས་རྩ་

འཁོར་གྱི་དབུས་མ་ནོར་བ་ལ་རླུང་ཞུགས་གནས་ཐིམ་པ་ཤིན་ཏུ་དཀའ། རོ་རྐྱང་གི་ནང་དུ་བུམ་
པ་ཅན་ཅི་ཙམ་བཟུང་ཡང་ལས་རླུང་ཡིན་པས་འཕྱི་བས་རླུང་ཐུན་གཅིག་གིས་དགུན་འདས་པ་
དང་ཁྱད་པར་ཅི་ཡང་མེད་ཅེས་བྱམས་པ་རིན་པོ་ཆེར་ཁམས་ངོས་ཀྱི་གྲུབ་པ་གཉིས་ཀྱིས་རླུང་
གི་རྟོགས་པ་ཕུལ་བའི་ལོ་རྒྱུས་དང་། ཁྲི་བསོད་ནམས་གྲགས་པ་དང་བླ་མ་ངག་དབང་རབ་
བརྟན་གཉིས་ཀྱིས་སློབ་མ་ཞིག་ལ་རླུང་འཛིན་ལུགས་བསླབ་པའི་ལོ་རྒྱུས་དང་། རྗེ་ཉིད་ལྷ་
སའི་དཔལ་འབྱོར་རབ་བརྟན་དུ་བཞུགས་སྐབས་གྲུབ་པ་ཞིག་དང་གཏམ་བྱས་པར་ལྷོ་བྲག་གྲོ་
བོ་ལུང་དུ་རླུང་བུམ་ཅན་བཟུང་བས་རྒྱལ་བ་རིགས་ལྔ་སོགས་ཀྱི་ཞལ་གཟིགས་མང་པོ་བྱུང་ཚུལ་
གྱི་གཏམ་གླིང་ཚུལ་སོགས་དྲངས་ནས་རྗེ་བདག་ཉིད་ཆེན་པོའི་ལམ་སྲོལ་འདིའི་རྗེས་སུ་ཞུགས་
ཏེ་ཐུན་མོང་ལམ་གྱི་རྨངས་གཞི་ཟིན་པ་ཞིག་གི་སྟེང་ནས་གཞུང་ཆེན་མོ་དང་མཐུན་པའི་མདོ་
སྔགས་ཡོངས་རྫོགས་ཀྱི་ཉམས་མྱོང་ཚད་ལྡན་བྱུང་ན་རབ། མིན་ཀྱང་ཉི་མ་རེ་དང་ཐུན་རེ་
བཞིན་ལམ་ཡོངས་རྫོགས་ལ་བག་ཆགས་ཅི་ཐེབས་བྱ་ས་ནས་ཆོད་ཆེ། རྟོགས་པའི་ཡོན་
ཏན་ནི་དུག་གསུམ་སོགས་སྐྱོན་སྔར་ཡོད་འགྲིབ། ལམ་གྱི་གཙོ་བོ་གསུམ་སོགས་ཡོན་ཏན་
སྔར་མེད་འཕེལ་བ་དགོས་ཀྱི། ཕྱི་རོལ་པ་དང་ཡང་ཐུན་མོང་གི་མངོན་ཤེས་དང་རྫུ་འཕྲུལ་
སོགས་རྩ་རླུང་གི་རྟེན་འབྲེལ་ཙམ་ལ་དགོས་པ་ཅི་ཡང་མེད་གསུངས། ༈ སྔགས་ཀྱི་གཞིའི་རྣལ་
འབྱོར་ལ་ཐོག་མའི་དམིགས་པ་གནད་དུ་བསྣུན་ས་མི་འདྲ་བའི་དབང་གིས་རྫོགས་རིམ་ལ་འཁྲིད་
ལུགས་སྣ་ཚོགས་བྱུང་ཡང་། དེ་ཐམས་ཅད་མཐར་རླུང་དབུ་མར་སྡུད་པའི་ཐབས་སུ་གཞོལ་བ་
ཤ་སྟག་ཡིན་པས་མིང་འདོགས་ཚུལ་ཙམ་རེ་མ་གཏོགས་ཉམས་ལེན་གྱི་ལུས་མི་འདྲ་བ་གཞན་
ཡོད་པ་མིན། དོན་གྱི་འོད་གསལ་ཡན་ཆད་ལ་དམིགས་པ་གནད་དུ་བསྣུན་ཚུལ་མི་འདྲ་བ་ཆེར་
མེད་པས་སྔོན་གྱི་ཁྲིད་ཡིག་རྣམས་སུའང་མ་བཤད་པ་མང་། རྒྱུད་པས་དེ་ལ་ལག་རྗེས་ཞེས་ཐ་
སྙད་འདོགས། འདིར་ཐོག་མར་ལྟེ་བར་གནད་དུ་བསྣུན་པ་ཡིན་པས་སྟེར་བ་སྤྲུལ་པའི་འཁོར་

ལོའི་དབུས་ཀྱི་དྷཱ་ཏིའི་ནང་དུ་ཉི་མའི་དཀྱིལ་འཁོར་ཡུངས་འབྲུའམ་སྲན་མ་ཕྱེད་གཤག་ཙམ་གྱི་
སྟེང་དུ་རྩ་ལམ་སྦྱོང་བའི་སྐབས་ཀྱི་རང་སེམས་ཐིག་ལེར་གསལ་བ་དེ་ཉིད་ཡོངས་སུ་གྱུར་པ་
ལས་ཡེ་ཤེས་སེམས་དཔའ་རྡོ་རྗེ་འཇིགས་བྱེད་མ་ཧེའི་གདོང་ཅན་སྐུ་མདོག་སྲོག་འཛིན་གྱི་
རླུང་དང་མཐུན་པར་དཀར་པོ་ཞལ་ཕྱག་གཅིག་གཉིས་གྲི་ཐོད་འཛིན་པས་ཡུམ་རོ་ལངས་མ་
དཀར་མོ་གྲི་ཐོད་འཛིན་པ་ལ་འཁྱུད་པ་ཤིན་ཏུ་ཕྲ་བ་ནས་འབྲུའམ་ཡུངས་འབྲུ་ལྟ་བུ་ལ་རང་
སེམས་ཞུགས་པ་བཞིན་དུ་དབྱེར་མེད་དུ་བསྒོམ། དེ་ལ་གསལ་སྣང་ཅུང་ཟད་ཐོན་པ་ན་ཡབ་
ཡུམ་སྙོམས་པར་ཞུགས་པའི་སྦྱོར་མཚམས་ནས་བདེ་བ་ཆེན་པོའི་རང་བཞིན་གྱི་འོད་ཟེར་
དམར་པོ་འཕྲོས་པ་སྣོད་བཅུད་ཐམས་ཅད་ལ་ཕོག་པས་སྣོད་ཐམས་ཅད་གཞལ་ཡས་ཁང་དང་
བཅུད་ཐམས་ཅད་རྡོ་རྗེ་འཇིགས་བྱེད་ཀྱི་སྐུར་གྱུར། སྣོད་འོད་དུ་ཞུ་བ་བཅུད་ཀྱི་སེམས་ཅན་རྡོ་
རྗེ་འཇིགས་བྱེད་དུ་གསལ་བ་ལ་ཐིམ། དེ་རང་ཡབ་ཡུམ་ལ་ཐིམ། ཡུམ་ཡབ་ལ་ཐིམ། དེ་ཡེ་
ཤེས་སེམས་དཔའ་ཡབ་ཡུམ་ལ་ཐིམ། དེ་ཏིང་ངེ་འཛིན་སེམས་དཔའ་ཧཱུྃ་ལ་ཐིམ། དེ་ཞབས་ཀྱུ་
ནས་ནཱ་དའི་བར་བསྡུས་ལ་དབང་པོ་དམན་པ་དམིགས་རྟེན་མེད་པར་དམིགས་པ་འཆར་མི་
ནུས་པས་ནཱ་ད་ཕྲ་བ་ལ་སེམས་བཟུང་། རབ་ཀྱིས་དེ་ཡང་མི་དམིགས་པར་བསམ་ནས་རྩ་
འཁོར་གྱི་དབུས་མ་ནོར་བའི་ཐད་དེར་བདེ་སྟོང་གི་ཡེ་ཤེས་ལ་རྩེ་གཅིག་ཏུ་མཉམ་པར་བཞག་
དེ་ལྟར་རིལ་འཛིན་དང་རྗེས་གཞིག་གི་སྡུད་རིམ་གང་རུང་ལས་རྗེས་གཞིག་ཁྱབ་ཆེ། བསྐྱེད་
རིམ་དུས་ཞི་ལྷག་ཟུང་འབྲེལ་གྲུབ་ཟིན་པས་འདིར་བྱིང་རྒོད་འགོག་པ་སོགས་ཀྱི་རྩོལ་བ་མི་
དགོས་ཀྱང་ལས་དང་པོ་བས་བག་ཆགས་འཇོག་ཆེད་ཤར་སྒོམ་ཙམ་བྱ། དེ་ལྟར་ལོ་ཟླའི་བར་
དུ་བསྒོམ་པས་རླུང་སེམས་འཇུག་པ་གཅིག་པའི་གནད་ཀྱིས་སེམས་གང་དུ་གནས་པ་དེར་
བཞོན་པའི་རླུང་ཡང་འཇུག་པ་ཆོས་ཉིད་ཡིན་པས་རླུང་དབུ་མར་ཞུགས་པའི་རྟགས་སྣ་བུག་
གཉིས་ནས་རླུང་མཉམ་རྒྱུ་ཤེད་མཚུངས་ངེས་ཅན་དུ་ཐེངས་པ་འབྱུང་། གནས་པའི་རྟགས་སུ་

སྣ་བུག་གི་རྒྱུ་བ་ཆད། དེ་བྱིང་བ་བསགས་པ་ལ་ཡང་འབྱུང་བས་ལྟོ་བ་མི་འགུལ་བ་དགོས།
ཐིམ་པའི་རྟགས་ལ་སྨིག་རྒྱུ་སོགས་རྟགས་བརྒྱད། ས་སོགས་རྟགས་ཅན་བརྒྱད་དེ། ས་ཆུ་ལ་
ཐིམ་པས་སྨིག་རྒྱུ་ལྟ་བུའི་སྣང་བ་འབྱུང༌། ད་ལྟའི་སྨིག་རྒྱུའི་སྣང་བ་ལ་ཐང་དང་བར་སྣང་སྨིག་
རྒྱུ་གསུམ་ཀའི་སྣང་བ་འཆར་ཡང་འདིར་སེམས་རགས་པ་ཕལ་ཆེར་ལོག་པའི་སྟོང་སངས་
ཡོད་པས་ཕྱི་རོལ་གྱི་སྣང་བ་རགས་པ་གཞན་ནུབ་ནས་གང་སྣང་ཐམས་ཅད་སྨིག་རྒྱུའི་སྣང་
བར་འཆར་བ་འོག་མ་རྣམས་ལའང་དེའི་རིགས་འདྲ། ཆུ་མེ་ལ་ཐིམ་པས་དུ་བ་དྲག་འཕྱུར་བ་མ་
ཡིན་པར་དུ་བ་སྲབ་མོས་ཁྱབ་པ་ལྟ་བུའི་སྣང་བ་དང་། མེ་རླུང་ལ་ཐིམ་པས་མཁའ་སྣང་མེ་ཁྱེར་
ཏེ། སྲིན་བུ་མེ་ཁྱེར་གྱི་ཆར་བབས་པ་ལྟ་བུའམ། སྲད་རྒྱུད་པས་རྩ་གཏུབ་པའི་མེ་མུར་ཤིང་
ཁེམ་གྱིས་ནམ་མཁར་འཐོར་ན་དམར་ཚུབ་ཚུབ་འོང་བ་ལྟ་བུ་ཞེས་གསུངས། རླུང་རྣམ་ཤེས་ལ་
ཐིམ་པས་མར་མེ་ལྟར་འབར་གྱི་སྣང་བ་ནི་དོང་ཞབས་སུ་སྒྲོན་མེ་སྦར་ཏེ་མུན་ཁྲོད་ལ་ཁ་ནས་
ཕར་བལྟས་ན་དམར་ཧང་ངེ་བྱེད་པ་ལྟ་བུའི་སྣང་བ་འཆར་ཞེས་སྲད་རྒྱུད་པ་གསུངས་ཞེས་བླ་
མས་གསུངས། འདི་ལ་བརྟེན་ནས་དོན་ཡོད་མཁས་གྲུབ་པས་མར་མེ་ལྟར་འབར་མིན་པ་འདྲ།
མར་མེ་སྟེང་འཔར་ཡིན་པ་འདྲ། གསུངས་ཞེས་དཔོན་སློབ་བྱམས་པ་གསུངས་ཏེ་ཟིན་བྲིས་
ནའང་བཀོད་འདུག རྣམ་ཤེས་སྣང་བ་ལ་ཐིམ་པས་སྣང་བ་རང་དུས་ན་སྟོན་གནམ་གཡའ་དག་
ལ་ཟླ་འོད་ཀྱིས་ཁྱབ་པ་ལྟ་བུའི་སྣང་བ་འཆར་བ་ནི་ཟླ་འོད་ཆེ་བ་མ་ཡིན་པར་དཀར་སངས་པ་
ལྟ་བུའི་སྣང་བ་ལ་བྱེད། སྣང་བ་མཆེད་པར་ཐིམ་པས་སྟོན་གནམ་གཡའ་དག་ལ་ཉི་འོད་ཀྱིས་
ཁྱབ་པ་ལྟ་བུའི་སྣང་བ་ནི་ཉི་མ་ཤར་བ་ལྟ་བུ་མ་ཡིན་པར་ཉི་མ་ནུབ་ནས་དམར་འོད་ཀྱི་དང་པོ་
ལྟ་བུའི་སྟོང་སངས་ལ་བྱེད། མཆེད་པ་ཉེར་ཐོབ་ལ་ཐིམ་པས་སྟོན་གནམ་གཡའ་དག་པ་ལ་སྲོད་
ཀྱི་སྨག་འཐུག་པོས་ཁྱབ་པ་ལྟ་བུའི་སྣང་བ་ནི་ས་སྲོས་ནས་མུན་པ་སྟུག་པོ་འཐིབ་པ་སྟོང་སངས་
དང་འདྲེས་པ་ལྟ་བུ་སྟེ་སྣང་མཆེད་ཐོབ་གསུམ་དང་། ཉེར་ཐོབ་འོད་གསལ་ལ་ཐིམ་པས་སློད་

བྱེད་ཀྱི་སྐྱོན་གསུམ་དང་བྲལ་བའི་ཐོ་རངས་ཀྱི་ནམ་མཁའི་རང་མདོག་ལྟ་བུའི་སྣང་བ་འཆར་
ཞེས་པ་ཐོ་རངས་ཐམས་ཅད་མ་ཡིན་པར་ཚེས་བཅུ་དང་བཅུ་གཅིག་གི་སྐབས་ཟླ་བ་ནུབ། སྐྱ་
རེངས་དང་པོ་མ་ཤར་བའི་བར་དེར་ཉི་ཟླའི་འོད་དཀར་དམར་དང་། སྲོད་ཀྱི་སྨུག་གི་སྣང་བ་
མེད་པས་ནམ་མཁའི་རང་མདོག་ཐོན་པ་དེ་འོད་གསལ་དང་དཔེ་སྦྱར་ནས་དེ་དག་གི་ཚེ་སྟོང་
ཉིད་ལ་མཉམ་པར་བཞག་པ་དགོས། ས་ཆུ་ལ་ཐིམ་པ་ནས་རླུང་རྣམ་ཤེས་ལ་ཐིམ་པའི་བར་
སེམས་དང་སྣང་བ་རགས་པ་དང་། སྣང་མཆེད་ཐོབ་གསུམ་འོད་གསལ་རྣམས་ཤིན་ཏུ་ཕྲ་བ་
ཡིན་པས་འོད་གསལ་གྱི་སེམས་དང་། སྐྱེ་སེམས་འཆི་སེམས་རྣམས་ལ་ངོ་པོའི་སྒོ་ནས་ཕྲ་
རགས་མེད་ཀྱང་གློ་བུར་གྱི་དྲི་མས་དག་མ་དག་གིས་སྟོང་ཉིད་སོགས་འཆར་ནུས་མི་ནུས་ཀྱི་
ཁྱད་བྱུང་། སྣང་མཆེད་ཐོབ་གསུམ་གྱི་ཚེ་སྟོང་སངས་ཡོད་ཀྱང་དཀར་ལམ་པ་སོགས་ཀྱི་སྣང་
བ་ཡོད་ལ། འོད་གསལ་གྱི་ཚེ་བདེན་འཛིན་ཡོད་ཀྱང་མངོན་དུ་གྱུར་པའི་སྣང་བ་སྐད་ཅིག་ཀྱང་
མི་འཆར་བའི་སྟོང་སངས་ཡོད་པས་སྟོང་ཉིད་འཆར་མི་འཆར་ལ་ཡིག་ཆ་མི་མཐུན་པ་ཡོད།
རླུང་མཉམ་གཞག་ཏུ་ཐིམ་ཡང་རྗེས་ཐོབ་ཏུ་སླར་ཡང་སྐྱེ་བ་ཡིན། རླུང་གི་སྟེང་ན་འབྱུང་བ་ལྔའི་
ནུས་པ་ཡོད་པས་དེ་རིམ་གྱིས་ཐིམ་ཚུལ་ས་དངོས་ཆུ་དངོས་ལ་ཐིམ་པ་མིན་ཀྱང་ས་རླུང་གི་
ནུས་པ་ཉམས་ནས་ཆུ་རླུང་གི་ནུས་པ་གསལ་བ་ལྟར་སོང་བ་ལ་ས་ཆུ་ལ་ཐིམ་པ་སོགས་ཀྱི་ཐ་
སྙད་སྦྱར། དེའི་ཚེ་རྣལ་འབྱོར་པ་རབ་ལ་གཏུམ་མོ་རང་ཤུགས་ཀྱིས་འབར་བས་སྤྱི་བོའི་ཧཾ་ཞུ་
སྟེ་ལུགས་འབྱུང་ལྡོག་གི་དགའ་བཞི་སྐྱེ་ཡང་ལས་དང་པོ་བས་གཏུམ་མོའི་དམིགས་རིམ་སྐྱོང་
དགོས། གཏུམ་མོ་ཞག་གསུམ་མ་དང་། ཞག་བདུན་མ་སོགས་རྫོགས་རིམ་ལས་ཟུར་དུ་བཀོལ་
ཏེ་བླངས་པས་རྫོགས་རིམ་གྱི་གཏུམ་མོ་ཆ་ཚང་ཡིན། དེའི་བསྒོམ་ཚུལ་ནི། རང་འཇིགས་བྱེད་
ཡབ་ཡུམ་དྭངས་གསལ་འོད་ཀྱི་རང་བཞིན་ཅན་ཕྲུ་མ་ཕུས་བཏབ་པ་ལྟ་བུ། དེའི་ཡུམ་གྱི་མཁའ་
གསང་ནས་ཐུར་སེལ་གྱི་རླུང་སྤོས་རིང་གི་དུ་བ་ལྟ་བུ་དྷུ་ཏིའི་ནང་དུ་ཞུགས་པའི་རྐྱེན་གྱིས་ལྟེ་

བར་ལཉྩའི་ཨ་ཐུང་ཤད་ཀྱི་རྣམ་པ་ཅན་ཞེས་ཡིག་དཀར་གྱི་ཤད་ཀྱི་རྩེ་མོ་གྱེན་དུ་བསྟན་པ་ལྟ་
བུའམ། ཧཱུྃ་ཡིག་ཟླ་ཚེས་ཐིག་ལེ་ནཱ་ད་དང་བཅས་པ་དྲོད་ཀྱི་རང་བཞིན་ཚ་བའི་རེག་བྱ་དང་
ལྡན་པ། རྡུལ་ཕྲ་རབ་ལྟ་བུའི་མེ་སྟག་དམར་ཚག་ཚག་འཕྲོ་བ། དྲོད་སྐྱེ་ལ་ཁད་པའི་ནཱ་ད་ལས་
གཏུམ་མོ་འབར། སྙིང་མགྲིན་སྤྱི་བོའི་བར་སོང་། སྤྱི་བོའི་རྩ་འཁོར་དྲོད་ཀྱིས་གདུངས་པར་བྱས་
པ་ལས་བྱང་སེམས་ཐིགས་ལ་ཁད་པའམ། ཐིགས་པ་རེ་གཉིས་མགྲིན་སྙིང་ལྟེ་བའི་དམིགས་
རྟེན་ལ་བབས་པས་མེ་ཇེ་ཆེར་སོང་། དྲོད་ཇེ་ཆེར་གཏོང་ན་རྩ་ནང་སོ་སོར་འབར། སྤྱི་བོའི་ཧཾ་
ལས་བྱང་སེམས་ཞུ་བའི་ཐིག་ལེ་ལྟེ་བའི་དམིགས་རྟེན་ལ་ཕོག་པས་ལྷག་པར་འབར་ཏེ་བྱང་
སེམས་ཞུ་སྟོབས་ཆེར་སོང་བས་ལུས་ལ་བདེ་དྲོད་རྒྱས་པར་བསམ་པ་འདི་དྲོད་བསྐྱེད་པ་ཙམ་
གྱི་དམིགས་རིམ་ཡིན་པས་ཡི་གེ་འགོད་པ་སོགས་མེད། རྫོགས་རིམ་སྐབས་ཡི་གེ་འགོད་
ལུགས་རྒྱས་བསྡུས་མང་ཡང་ཡི་གེ་བཞི་ཙམ་འགོད་པ་ཕལ་ཆེར་ལས་འབྱུང་། གདན་དང་ཁ་
དོག་རེའི་ཁྱད་པར་ཙམ་ལས་ནཱ་རོ་ཆོས་དྲུག་གི་གཏུམ་མོ་ཡང་ཕལ་ཆེར་འདི་དང་འདྲ། དེའང་
སྤྱི་བོར་ཟླ་གདན། དེའི་འོག་ཏུ་ཧཾ་ཡིག་མགོ་ཐུར་ལྟ་རྩ་བ་ཟླ་གདན་ལ་ཟུག་པ། མགྲིན་པའི་རྩ་
འཁོར་གྱི་ལྟེ་བར་གདན་ཟླ་བ་དང་ཉི་མར་བཤད་པ་གཉིས། ཡི་གེ་ཨོཾ་ངམ་ཨོཾ་མམ་ཨཱ་ཡིག་ཟླ་
ཚེས་ཐིག་ལེ་ནཱ་ད་དང་བཅས་པ་མགོ་གྱེན་དང་ཐུར་བསྟན་གྱི་ལུགས་གཉིས། སྙིང་གར་ཟླ་
བའམ་ཉི་གདན་ལ་ཐིག་ལེ་དཀར་དམར་གྱི་དབུས་སུ་ཧཱུྃ་མགོ་གྱེན་དང་ཐུར་བསྟན་གྱི་ལུགས་
གཉིས། ལྟེ་བའི་རྩ་འཁོར་གྱི་དབུས་ཚ་བའི་རེག་བྱ་ཅན་གྱི་ཉི་གདན་ཡུངས་ཀར་རམ་སྲན་མ་
ཕྱེད་གཤག་ཙམ་གྱི་སྟེང་དུ་རང་གི་རྣམ་ཤེས་ཨ་ཐུང་ཤད་ཀྱི་རྣམ་པ་ཟླ་ཚེས་ཐིག་ལེ་ནཱ་དང་
བཅས་པའམ། ཧཱུྃ་ཡིག་ཟླ་ཚེས་ཐིག་ལེ་ནཱ་ད་དང་བཅས་པའི་ནཱ་ད་སུམ་འཁྱོག་ཤིན་ཏུ་ཕྲ་བ་ཚ་
བའི་རེག་བྱ་ཧཱུཾ་ལས་ཆེ་བ་ལྟ་བུ་འོད་ཀྱི་རང་བཞིན་ཅན་གསལ་འདེབས་པ་དམིགས་རྟེན་།
དངོས་དང་། ཡི་གེ་གཞན་རྣམས་བྱང་ཆུབ་ཀྱི་སེམས་ཀྱི་དམིགས་རྟེན་ལྟ་བུ་ཡིན། དེ་ནས་རོ་

རྐྱང་གི་མར་སྣ་དབུ་མར་བཅུགསྣ་བུག་གཉིས་ནས་རླུང་རྡུབས་ཏེ་རོ་རྐྱང་གི་རླུང་དང༌། ཡུམ་
གྱི་དྷཱུ་ཏིའི་ནང་ནས་ཀྱང་རླུང་བྱུང་བ་དབུ་མར་ཞུགས་པས་སྡུད་པ་བཏང་བ་ལྟར་ཉི་གདན་ལ་
རླུང་གིས་བུས་པས་མེ་དམར་ཧ་ར་ར་འབར་བ་མ་ཡིན་པར་ནཱ་ད་ལས་མེ་དམར་ཚག་ཚག་
འབར་ལ་ཁད་ཡོང་བ་ལ་གཏུམ་མོའི་མེ་གསོ་བ་ཟེར། སླར་ཡང་སྣ་བུག་ནས་དྲངས་པའི་རོ་
རྐྱང་གི་རླུང་གིས་བུས་པས་ནཱ་དའི་རྩེ་མོ་ལས་རྒྱ་ཁབ་ཀྱི་རྩེ་ལྟར་ཤིན་ཏུ་ཕྲ་བའི་མེ་དམར་ལམ་
ལམ་པའམ་སྔོ་ལམ་ལམ་པ་འབར་བ་ལ་གཏུམ་མོ་སྦྱར་བ་ཟེར་ཏེ་དེ་ལ་དམིགས་པ་གཏད་ནས་
བསྒོམ་པས་མེ་ལྕེ་རྩེ་རྣོན་པོ་མ་ཡིན་པར་བྱའི་སྒྲོ་རྐང་གི་རྩེ་ལྟ་བུའི་ཟླུམ་པོ་གསལ་ཞིང་དྭངས་
པ་སྤོས་རིང་གི་དུ་བ་ལྟར་དབུ་མའི་ནང་གྱེན་དུ་སོང་། སྙིང་མགྲིན་སྤྱི་བོའི་ཡི་གེ་རྣམས་ལ་
གཡས་སྐོར་གྱི་ཚུལ་དུ་འབར་བས་དྲོད་ཀྱིས་གདུངས། ནུ་མ་ལས་འོ་མ་འབབ་པ་ལྟར་སྤྱི་བོའི་
ཧཾ་ལས་བྱང་སེམས་ཀྱི་ཐིགས་པ་མགྲིན་པ་དང་སྙིང་གར་བབས་པས་ཡི་གེ་རྣམས་གཟི་བརྗིད་
ཆེར་རྒྱས། ལྟེ་བར་བབས་པས་མེ་ལ་མར་ཁུའི་ཐིགས་པ་ལྷུང་བ་ལྟར་སོབ་སྒྲ་དང་བཅས་
གཏུམ་མོའི་མེ་ཆེར་འབར། མུན་ཁུང་དུ་སྒྲོན་མེ་སྦར་བ་ལྟར་རྩ་སྟོང་ཕྲག་བདུན་ཅུ་དོན་གཉིས་
ཀྱི་ནང་ཐམས་ཅད་མེ་འོད་ཀྱིས་ཁྱབ་སྟེ། རྩ་གནས་རྣམས་སུ་བྱང་སེམས་བ་མོ་ཆགས་པ་ལྟ་
བུ་ཡོད་པ་སྤྱི་བོར་འདུས་ནས་དྷུ་ཏིའི་ནང་དུ་ཞུགས། སྤྱི་བོ་ནས་མགྲིན་པར་བབས་པས་དགའ་
བ། སྙིང་གར་བབས་པས་མཆོག་དགའ། ལྟེ་བར་ཁྱད་དགའ། ནོར་བུའི་རྩེར་སླེབ་པ་ན་ལྷན་
སྐྱེས་ཀྱི་དགའ་བ་འཆར་བས་དེ་དག་གི་ཚེ་བདེ་སྟོང་སྦྱར་ནས་བསྒོམ་པ་ཡས་བབས་ཀྱི་དགའ་
བཞི་དང་། དེ་ནས་དམིགས་པས་བྱང་སེམས་ཕྱིར་ལྡོག་སྟེ་མས་བརྟན་གྱི་དགའ་བཞིར་བྱས་
ཀྱང་བཞི་ཀི་ལྷན་སྐྱེས་ཀྱི་དགའ་བ་ཡིན་པས་ཡས་བབས་ལས་ལྷག་ཅིང་། སྤྱི་བོར་བརྟན་པ་ན་
ལྷན་སྐྱེས་ཀྱི་བདེ་བ་མཚན་ཉིད་རྫོགས་པ་ཡིན། དབུ་མའི་ཚད་འགོག་ཏུ། ཐེག་ཆེན་མཐོང་
ལམ་བར་ཆད་མེད་ལམ་གྱིས་སྟོང་ཉིད་བདེ་བའི་ཚུལ་གྱིས་རྟོགས་ཀྱང་བདེ་བར་མ་གཞལ་

ཞེས་མདོ་ལུགས་ལའང་ཡུལ་སྟོང་ཉིད་བདེ་བའི་ཚུལ་གྱིས་རྟོགས་རྒྱུ་ཡོད་ལ། སྐབས་འདིར་
ལུས་བདེའི་སྟོབས་ཀྱིས་ཡིད་བདེ་བའི་ངོ་བོར་འཕོས་པའི་ཚེ་ཡིད་བདེ་ཤུགས་ཆེ་བས་ལུས་
བདེ་བག་ལ་ཞ་ཡིད་བདེ་དེས་སྟོང་ཉིད་རྟོགས་པའི་ཡེ་ཤེས་ཀྱི་གྲོགས་བྱས་པས་དེ་ལྷན་སྐྱེས་
ཀྱི་བདེ་བའི་ངོ་བོར་འཕོས་པའི་བདེ་སྟོང་གི་ཡེ་ཤེས་སྐྱེ། ལས་དང་པོ་པས། སྟོང་ཉིད་ཀྱི་
དམིགས་པ་མ་བོར་བའི་ངང་ནས་གཏུམ་མོ་བསྒོམ། དེ་ནས་རང་ལྷར་གསལ་བའི་ལྟེ་བའི་ཡེ་
ཤེས་སེམས་དཔའ་ཡབ་ཡུམ་སྙོམས་པར་ཞུགས་པའི་འོད་ཟེར་གྱིས་སྣོད་བཅུད་སྦྱངས་ཏེ་སྣོད་
འོད་དུ་ཞུ་བ་བཅུད་ལ་ཐིམ་པ་ནས་ནཱ་དའི་བར་བསྡུས་ལ་ནཱ་དའམ། དེ་ཡང་མི་དམིགས་པ་ལ་
མཉམ་པར་བཞག ལྟེ་བའི་བུམ་པ་ཅན་བསྒོམ་ན། སྣ་བུག་གཉིས་ནས་རླུང་རྡུབས། སྙིང་གར་
བབས་པའི་ཚོད་དུ་མཆིལ་མ་སྒྲ་མེད་ཅིག་མིད། དེས་སྣ་དྲངས་ནས་སྟེང་རླུང་སྲོག་འཛིན་
དཀར་པོ་མར་མནན་ཏེ་ཧཱུཾ་གི་ནཱ་ད་ལ་ཐིམ། རྐང་པའི་སོར་མོ་དང་ཞྭ་བཞི་སྒྲིམས། སྨད་ཀྱི་ཕྱེད་
བཅིངས་བསྡམས། འོག་རླུང་ཐུར་སེལ་སེར་པོ་གྱེན་དུ་དྲངས་ནས་ཧཱུྃ་གི་ཞབས་ཀྱུ་ལ་ཐིམ། ཧཱུྃ་
ལ་དམིགས་པ་བཏང་ནས་སེ་གོལ་སོགས་ཀྱི་ཚད་འཛིན། དེ་སོ་དྲུག་གི་བར་འཛིན་ནུས་པ་
བུམ་པ་ཅན་ཆུང་ངུ་། དེ་ཉིས་འགྱུར་དོན་གཉིས་འབྲིང་། སུམ་འགྱུར་བརྒྱ་དང་བརྒྱད་ཀྱི་བར་
འཛིན་ནུས་ན་བུམ་པ་ཅན་ཆེན་པོ་འབྱོང་། དེ་ལྟར་བདེ་སྟོང་གི་ཡེ་ཤེས་ལ་མཉམ་པར་བཞག་
པའི་ཡས་བབས་དང་མས་བརྟན་གྱི་ལྷན་སྐྱེས་གཉིས་ཀ་སད་དུས་ཀྱི་ཆོས་སྐུའི་བསྲེ་བ། འོད་
གསལ་དེ་ལས་ལྡང་བར་རྩོམ་པ་ན་ཕུང་པོ་རྙིང་པ་ལས་གོ་ས་ལོགས་སུ་ལོངས་སྐུ་རྡོ་རྗེ་
འཇིགས་བྱེད་ཡབ་ཡུམ་གྱི་སྐུར་ལྡང་སྙམ་པའི་འཕེན་པ་དང་ལྡན་པས་ཡིད་ངོར་ཕུང་པོ་ལས་
གོ་ས་ལོགས་སུ་ཤིན་ཏུ་ཕྲ་བའི་རླུང་སེམས་ལོངས་སྐུ་རྡོ་རྗེ་འཇིགས་བྱེད་དཀར་པོ་ཡབ་ཡུམ་
གྱི་སྐུར་ལྡང་བ་སད་དུས་ཀྱི་ལོངས་སྐུའི་བསྲེ་བ། དེ་ལ་ཅུང་ཟད་མཉམ་པར་བཞག་ནས་དེ་
ལས་ལྡང་བར་རྩོམ་པ་ན་ལོངས་སྐུ་དེ་ཉིད་ཕུང་པོ་རྙིང་པ་སྤྲུལ་སྐུ་རྡོ་རྗེ་འཇིགས་བྱེད་ཡབ་ཡུམ་

དུ་གསལ་བའི་ཐུགས་ཀར་ཡེ་ཤེས་སེམས་དཔའི་ཚུལ་གྱིས་འཇུག་སྙམ་པའི་འཕེན་པ་དང་
ལྡན་པས་ཡིད་ངོར་དེར་འཇུག་པ་སད་དུས་ཀྱི་སྤྲུལ་སྐུའི་བསྲེ་བ་སྟེ། དེར་བཞུགས་པ་དང་
མཉམ་གཞག་ལས་ལྡང་། སྣ་བུག་ནས་རླུང་རྒྱུ། དབང་པོ་ལྔ་ཡུལ་ལ་འཇུགདེའི་ཚེ་སྔར་གྱི་
མཉམ་གཞག་གི་དུས་ཀྱི་བདེ་སྟོང་གིས་རྒྱས་བཏབ་ནས་གང་སྣང་སྟོང་པ། སྟོང་པ་བདེ་བ།
བདེ་བ་ལྷ་སྐུ་འདུས་པ་ལྟར་དམ་པ་རིགས་བརྒྱ། དེ་ཉིད་རིགས་ལྔ། གསང་བ་རིགས་གསུམ།
གསང་ཆེན་རིགས་གཅིག་སོགས་སུ་འཆར་བ་འདིར་ཡང་འདྲ། རྣལ་འབྱོར་པ་དེ་གཉིད་དུ་
འགྲོ་ཁར། བླ་མ་ལ་གཉིད་ཀྱི་འོད་གསལ་ཟིན་པ་དང་། རྨི་ལམ་ལ་རྨི་ལམ་དུ་ངོ་ཤེས་པ་དང་།
རྨི་ལམ་གྱི་དགེ་སྦྱོར་སྐྱོང་ནུས་པ། གཉིས་དུས་ཀྱི་བསྲེ་བ་གསུམ་འགྲུབ་པའི་གསོལ་བ་བཏབ་
སྟེ། གཉིད་དུ་འགྲོ་ཁར་སྔར་ལྟར་སྡུད་རིམ་བྱས་ནས་གཉིད་ཀྱི་ཚེ་རྟགས་དང་རྟགས་ཅན་བརྒྱད་
ཕྱོགས་ཙམ་འཆར་བ་ངོ་སྦྱར་ནས་ལས་ཀྱིས་འཕངས་པའི་གཉིད་ཀྱི་འོད་གསལ་དེ་རང་གིས་
བསྒོམ་པའི་ལམ་གྱི་འོད་གསལ་དང་བསྲེས་ནས་བདེ་སྟོང་ཆོས་སྐུར་མཉམ་པར་འཇོག་པ་
གཉིད་ཆོས་སྐུའི་བསྲེ་བ། རྨི་ལམ་རྨི་བར་རྩོམ་པ་ན་ཕུང་པོ་རྙིང་པ་ལས་གོ་ས་ལོགས་སུ་ཕྱེ་
ནས་རྨི་ལམ་གྱི་ལུས་ལོངས་སྐུར་ལྡང་སྙམ་དུ་རྨི་ལམ་གྱི་རླུང་སེམས་ལས་ལོངས་སྐུ་རྡོ་རྗེ་
འཇིགས་བྱེད་ཡབ་ཡུམ་དུ་ཡིད་ངོར་ལོགས་སུ་ཕྱེ་བ་རྨི་ལམ་ལོངས་སྐུའི་བསྲེ་བ། འདི་དག་གི་
ཚེ་དོན་ལ་ཕུང་པོ་རྙིང་པ་ལས་ལོགས་སུ་མེད་ཀྱང་ཡིད་ངོར་ཐ་དད་དུ་ཡོད། སད་པར་རྩོམ་པ་
ན་ཕུང་པོ་རྙིང་པ་དམ་ཚིག་པར་གསལ་བའི་ཐུགས་ཀར་ཡེ་ཤེས་སེམས་དཔའི་ཚུལ་གྱིས་
འཇུག་པ་སད་པ་སྤྲུལ་སྐུའི་བསྲེ་བ་སྟེ། དེ་ནས་གཉིད་སད་པ་ན་མཉམ་གཞག་ལས་ལངས་
ནས་རྗེས་ཐོབ་ཀྱི་ཉམས་ལེན་སྐྱོང་ཚུལ་སྔར་ལྟར་བྱ། དེ་ལྟར་སད་དུས་དང་གཉིད་དུས་ཀྱི་བསྲེ་
བ་སྐོར་དྲུག་ལ་ཚེ་གང་པོར་སྦྱངས་ནས་འཆི་བ་ལ་མངོན་དུ་ཕྱོགས་པའི་ཚེ་སྔར་གོམས་པ་དང་
འཕེན་པའི་ཤུགས་ཀྱིས་འོད་གསལ་མ་བུ་ངོ་འཕྲོད་དེ་འཆི་དུས་ཀྱི་བསྲེ་བ་གསུམ་འབྱུང་དགོས།

སྒོམ་ཚུལ་བསྲེ་བ་དགུ་ཀ་འདྲ་སྟེ། རྣལ་འབྱོར་པ་དེ་ལམ་གོང་མའི་རྟོགས་པ་མངོན་དུ་མ་གྱུར་
པར་འཆི་དགོས་པ་བྱུང་ན་གཞིའི་སྐུ་གསུམ་ལམ་གྱི་སྐུ་གསུམ་དུ་བསྒྱུར་བའི་འཕེན་པ་ཤུགས་
དྲག་པོ་དང་ལྡན་པས་བླ་མ་ཡི་དམ་ལ་གསོལ་བ་བཏབ། སྔར་གྱི་ཉམས་ལེན་གོམས་བཞིན་
འཆི་བ་ལ་བསྒུགས་པས་རིམ་གྱིས་ཞུགས་གནས་ཐིམ་པའི་རྟགས་དངོས་གནས་ལ་ཡོང་བ་
སྔར་བསྒོམ་པ་དང་སྦྱར་ནས་ངོས་ཟིན་པར་བྱས་ལ་འོད་གསལ་གྱི་དུས་སྟོང་ཉིད་ལ་མཉམ་
པར་བཞག་སྟེ་འཆི་སྲིད་ཕྲ་མོར་ཞག་གསུམ་ལ་སོགས་པར་གནས་པ་འཆི་བ་ཆོས་སྐུའི་བསྲེ་
བ་སྟེ། རང་གིས་བསྒོམ་པའི་འོད་གསལ་བུ་དང་། གཞིའི་འོད་གསལ་མར་བྱས་ནས་དེ་གཉིས་
མ་ཡིག་དང་བུ་ཡིག་ལྟར་ངོ་འཕྲོད་པ་ལ་འོད་གསལ་མ་བུ་འཕྲོད་པ་ཞེས་བྱ་ཡི། ཡོངས་གྲགས་
ཀྱི་མ་བུ་དཔེར་བཀོད་པ་མིན། འཆི་ཚེ་ཐུགས་དམ་ལ་སྡོད་པ་འདིའི་སྟེང་ནས་འོང་དགོས།
སྔར་རྒྱུད་སྟོད་སྨད་དུ་རགས་པ་ཉེར་ལྔའི་གྲངས་འདྲེན་ཙམ་མི་ཐོན་པ་མང་པོ་འདའ་དུས་
ཐུགས་དམ་ལ་སྡོད་པ་དང་། པུར་ལ་འཇའ་ཟུག་པ་སོགས་འདུག་པ་ཅི་ཡིན་ཞེས་ཀུན་མཁྱེན་
གོང་མས་སྲད་རྒྱུད་རྡོ་རྗེ་འཆང་ལ་ཞུས་པར། དེ་དག་རང་སྟོབས་ཀྱིས་ཐུགས་དམ་ལ་སྡོད་མི་
ནུས་ཀྱང་རྒྱུད་ཀྱི་རྡོ་རྗེའི་ཚིག་ཟབ་མོ་ངག་འདོན་ཚུན་ཆད་ཀྱིས་བསྒྲགས་པས་དཔའ་བོ་མཁའ་
འགྲོས་འོད་གསལ་བཙན་ཐབས་སུ་འཛིན་འཇུག་པ་བདེ་མཆོག་སྨོན་ལམ་དུ། དེར་ནི་འཆི་བའི་
འོད་གསལ་ཟིན་མཛད་ཅིང་། །ཞེས་པ་ལྟར་ཡིན་ཞེས་གསུངས་པས་སྔགས་ཀྱི་དམ་ཚིག་དག་
པ་གཞིར་བཟུང་ནས་ཉམས་ལེན་ལ་ཅི་ནུས་ཀྱིས་འབད་ན་དེ་འདྲའང་སྲིད་པ་རེད། ང་ཚོའི་
བསམ་པའི་མཐུ་དང་བྱ་བ་ལ་དཔག་ན་མི་ལུས་ཐོབ་ནས་སྔགས་དང་མཇལ་ལུགས་མེད་ཀྱང་
སངས་རྒྱས་བྱང་སེམས་ཀྱི་ཐུགས་རྗེས་བཙན་ཐབས་སུ་མི་ལུས་ཐོབ་བཅུག་པ་ལྟ་བུ་རེད། དེ་
ལྟར་འཆི་བ་འོད་གསལ་གྱི་མཇུག་རྫོགས་ནས་ལུགས་ལྡོག་གི་ཉེར་ཐོབ་དང་བར་དོ་གྲུབ་པ་
དུས་མཉམ་པས་དེའི་ཚེ་ལས་དབང་གིས་བར་དོ་གྲུབ་ཀྱང་ཡིད་ངོར་སྔར་གྱི་འཕེན་པའི་སྟོབས་

–
ཀྱིས་ལོངས་སྐུ་འཇིགས་བྱེད་ཀྱི་སྐུར་བཞེངས་པ་བར་དོ་ལོངས་སྐུའི་བསྲེ་བ། དེ་ནས་ཉིང་
མཚམས་སྦྱོར་བར་རྩོམ་པ་ན་ཕ་མ་གཉིས་རྡོ་རྗེ་འཇིགས་བྱེད་ཡབ་ཡུམ་དུ་གསལ་བའི་
ཐུགས་ཀར་ཡེ་ཤེས་སེམས་དཔའི་ཚུལ་དུ་འཇུག་སྙམ་དུ་ཕའི་ཁའམ་སྤྱི་བོ་ནས་ཞུགས་ཏེ་
མའི་མངལ་དུ་ཉིང་མཚམས་སྦྱར་ནས་ཐ་མལ་གྱི་སྐྱེ་བ་བླངས་ཀྱང་ཡིད་ངོར་རྡོ་རྗེ་འཇིགས་
བྱེད་ཀྱི་སྐུར་ལྡང་བ་སྐྱེ་བ་སྤྲུལ་སྐུའི་ལམ་འཁྱེར་གྱི་ཉམས་ལེན་ཏེ། དེ་ཕན་ཆད་འཆར་མི་
འཆར་རང་གི་སྦྱངས་པ་ལ་རག་ལས། སྔགས་སྤྱོད་པའི་རྟེན་དུ་སྐྱེས་ན་ཚེ་དེའམ་ནམ་སངས་
རྒྱ་རང་གི་ཉམས་ལེན་ལ་ཐུགདེ་ལྟར་སད་དུས་ཀྱི་ཆོས་ལོངས་སྤྲུལ་གསུམ་གྱི་བསྲེ་བ་གསུམ།
གཉིད་ཆོས་སྐུ། རྨི་ལམ་ལོངས་སྐུ། སད་པ་སྤྲུལ་སྐུ་སྟེ་གཉིད་དུས་ཀྱི་བསྲེ་བ་གསུམ། འཆི་བ་
ཆོས་སྐུ། བར་དོ་ལོངས་སྐུ། སྐྱེ་བ་སྤྲུལ་སྐུ་སྟེ་འཆི་དུས་ཀྱི་བསྲེ་བ་གསུམ་བཅས་བསྲེ་བ་སྐོར་
དགུ་སོགས་མར་མིའི་གདམས་པ་བཀའ་རྒྱ་དམ་པས་སློབ་མ་སྣོད་ལྡན་རེ་རེ་ལ་ཉམས་ལེན་གྱི་
ཚོད་ལ་དཔག་པའི་གདམས་པ་སྣ་རེ་གནང་བ་ཉམས་སུ་བླངས་པས་དེའི་ཚོད་ཀྱི་རྟོགས་པ་
སྐྱེས་ཀྱང་གདམས་པ་ཡོངས་རྫོགས་ལམ་གྱི་ལུས་གཅིག་ཏུ་དྲིལ་བའི་བཤད་སྒྲུབ་ཉམས་པ་ན་
རྗེ་ཐམས་ཅད་མཁྱེན་པས་རྒྱ་བོད་ཀྱི་གདམས་པ་ཇི་སྙེད་པ་ལ་ཐོས་བསམ་སྒོམ་པ་དང་། ཁྱད་
པར་རྗེ་བཙུན་འཇམ་དབྱངས་ཀྱི་གདམས་པ་ལ་བརྟེན་ནས་མདོ་སྔགས་ཡོངས་སུ་རྫོགས་
པའི་གནད་མར་མི་སོགས་ཀྱི་དགོངས་པ་ཇི་ལྟ་བ་བཞིན་དུ་གཟིགས་ཏེ་མཚན་མ་ཁྱད་པར་
ཅན་བརྙེས་ཤིང༌། གདམས་པ་དེ་ཐམས་ཅད་གང་ཟག་གཅིག་གིས་གདན་ཐོགས་གཅིག་ཏུ་ད་
ལྟ་ཉིད་ནས་ཉམས་སུ་བླངས་ཆོག་པར་མཛད་པས། གསང་རྣམ་ལས། འཇམ་པའི་རྡོ་རྗེའི་
དཀྱིལ་འཁོར་གཙོ་བོ་ཡི། །སོགས་དང་། གླེགས་བམ་གཏད་དེ་སྔགས་དང་ཕྱག་རྒྱ་ཡི། །
ཞེས་སོགས་ཀྱིས་གསང་འདུས་དང་། བདེ་མཆོག་འཁོར་ལོའི་སྒྲུབ་པ་མཛད་པའི་ཚེ། །
ཞེས་སོགས་ཀྱིས་བདེ་མཆོག་འཇམ་པའི་དབྱངས་དང་རྗེ་བཙུན་བླ་མ་ཡི། །སོགས་དང་། ཞི་

ལྷག་ཟུང་དུ་འབྲེལ་བའི་རྣལ་འབྱོར་གྱིས། །ཞེས་སོགས་ཀྱིས་འཇིགས་བྱེད་ཀྱི་ཉམས་ལེན་
བྱིན་རླབས་བརྒྱུད་ཡོང་ལུགས་ཤེས་དགོས། བསྲེ་བ་སྐོར་དགུ་སོགས་དམིགས་སྐོར་སོ་སོའི་
མཐར་ཁ་ཕྲལ་ཏེ་གནང་བ་ལས་ཐམས་ཅད་གོ་རིམ་མཐར་ཆགས་སུ་གནང་སྲོལ་མི་འདུག་ཀྱང་
བླ་མ་ཡི་དམ་ལ་བཟོད་པར་གསོལ་ནས་ཞུས་པ་ཡིད་ལ་འཇག་པ་གྱིས་གསུངས། འཇིགས་
བྱེད་བཅུ་གསུམ་མ། དཔའ་གཅིག དགྲ་ནག གཤེད་དམར། རོ་ལངས་བརྒྱད་སྐོར། ཞེ་དགུ་མ་
རྣམས་ལ་བསྐྱེད་རིམ་ཅུང་ཟད་མི་འདྲ་བ་ཡོད་ཀྱང་རྫོགས་རིམ་རྣལ་འབྱོར་བཞིར་འདྲ། ཞང་
ཞུང་ཆོས་དབང་གྲགས་པའི་དཔའ་གཅིག་གི་སྨོན་ལམ་གྱི་རྫོགས་རིམ་དེ་ཙམ་མི་གསལ།
རྒྱལ་བ་དགེ་འདུན་རྒྱ་མཚོའི་འཇིགས་བྱེད་སྨོན་ལམ་ཞལ་གསལ་བས་དེ་ཉིད་ལས། སྤྲུལ་པའི་
འཁོར་ལོར་འདོད་ལྷ་ཡབ་ཡུམ་ལ། །སེམས་གཞོལ་རྗེས་གཞིག་སྡུད་རིམ་མཆོག་གིས་ནི།
ཟླ་ཉིའི་རྒྱུ་བ་སྒྲ་གཅན་ལམ་བཀག་པས། །ཡབ་བབས་མས་བརྟན་དགའ་བཞི་སྐྱེ་བར་ཤོག །
ཅེས་པས་སྔགས་ཀྱི་གཞིའི་རྣལ་འབྱོར་བསྟན་ཏེ། སྤྲུལ་པའི་འཁོར་ལོ་ལྟེ་བའི་རྩ་འཁོར་དང་།
འདོད་ལྷ་ཡབ་ཡུམ་ནི་འཇིགས་བྱེད་དཀར་པོ་ཡབ་ཡུམ། ཟླ་ཉིའི་རྒྱུ་བ་རོ་རྐྱང་གི་རླུང་། སྒྲ་
གཅན་ལམ་དབུ་མ་ལ་བྱའོ། ༈གཉིས་པ་སྔགས་ཀྱི་རྣལ་འབྱོར་ལ། ཁ་སྦྱོར་བུམ་པ་ཅན་དང་།
ཁྱབ་བྱེད་མ་གཏོགས་པའི་རླུང་དགུའི་རྡོར་བཟླས་གཉིས། དང་པོ་ནི། སྐབས་འདིར་སྙིང་གའི་
ཁ་སྦྱོར་བུམ་པ་ཅན་ལ་གསུང་བཤད་མཛད་དེ། ལས་དང་པོ་པས་འཇམ་སྦྱོར་བྱས་ནས་ཅུང་
ཟད་རེ་ལས་མི་སྒོམ། དྲག་སྦྱོར་བྱས་ཏེ་བཙན་ཐབས་ཀྱིས་བསྒོམ་ཡུན་རིང་ན་དུས་མིན་གྱི་
འཆི་རྐྱེན་བྱེད་ཅེས་བྱམས་པ་རིན་པོ་ཆེས་ཡང་ཡང་གསུངས་། དེ་ཡང་རང་གི་སྙིང་ག་ཆོས་ཀྱི་
འཁོར་ལོའི་དྷཱུ་ཏིའི་དབུས་སུ་ཐིག་ལེ་དཀར་དམར་སྲན་མ་ཕྱེད་གཤག་ཁ་སྦྱར་ལྟ་བུའི་དབུས་
སུ་ཟླ་གདན་ལ་ཧཱུྃ་ཡིག་དཀར་པོ་ཤིན་ཏུ་ཕྲ་བ་ཡུངས་འབྲུ་རྩམ་གསལ་བཏབ། དེ་ལ་རང་
སེམས་ཞུགས་པ་བཞིན་བྱས་ཏེ་སྣ་བུག་གཉིས་ནས་རླུང་རྔུབས། མཆིལ་མ་སྒྲ་མེད་གཅིག

མིད་པ་དང་སྟེང་རླུང་དྲངས་ནས་ནཱ་དའི་རྩེ་མོ་ནས་མར་ཐིམ། རྩྭ་བཞི་སྒྲིམས། ལུས་ཀྱི་ཕྱེད་
བཅིངས་བསྡམས་ན་འོག་རླུང་རང་ཤུགས་ཀྱིས་འདུ་བས་ཧཱུཾ་གི་ཞབས་ཀྱུ་ནས་བསྟིམས། ཧཱུྃ་ལ་
རྩེ་གཅིག་ཏུ་དམིགས་པ་གཏད་དེ་ལག་པ་ལན་གསུམ་མཉེ། གནས་གསུམ་དུ་རེག སེ་གོལ་
ལན་གསུམ་གདབ་པའི་ཡུན་ལ་གཅིག་ཏུ་བརྩིས་པ་ལན་ཁ་ཤས་རེ་བཟུང་ལ་མི་ཐུབ་པ་ན་རླུང་
ཁ་ནས་མ་ཤོར་བར་སྣ་བུག་ནས་དལ་བུས་ཕྱིར་གཏོང་། དེ་ལྟར་བསྒོམ་པས་རླུང་དབུ་མར་
ཞུགས་གནས་ཐིམ་གསུམ། རྟགས་དང་རྟགས་ཅན་བརྒྱད། བསྲེ་བ་དགུ་སྔར་ལྟར་སྦྱར་ནས་
ཉམས་སུ་ལེན་གསུངས། གཉིས་པ་རླུང་དགུའི་རྡོར་བཟླས་ནི། རང་རྡོ་རྗེ་འཇིགས་བྱེད་ཡབ་
ཡུམ་རྩ་གསུམ་འཁོར་ལོ་བཞི་དང་བཅས་པ་གསལ་བཏབ་པའི་སྙིང་གའི་རྩ་འཁོར་གྱི་དབུས་
སུ་ཉི་གདན་ལ་ཤིན་ཏུ་ཕྲ་བའི་རླུང་སེམས་ཧཱུཾ་ཡིག་ཟླ་ཚེས་ཐིག་ལེ་ནཱ་ད་དང་བཅས་པ་བསམ།
དེའི་ནཱ་ད་ལས་སྲོག་འཛིན་ཁ་དོག་དཀར་པོ་སྤོས་རིང་གི་དུ་བ་ལྟ་བུ་ཧཱུཾ་གི་གདངས་ཀྱིས་མགྲིན་པའི་བར་དུ་སོང་། དེ་ནས་ཕྱིར་དམིགས་རྟེན་ལ་ཨོཾ་གྱི་གདངས་ཀྱིས་ཞུགས་ཏེ་ཐིམ།
ཨཱའི་གདངས་ཀྱིས་གནས་པར་བསམ། དེ་བཞིན་དུ་ཧཱུྃ་གི་གདངས་ཀྱིས་སྣ་རྩེའི་བར་དང་། དེ་
ནས་ཕྱིར་སོར་བཞི། མཐོ་གང་། འདོམས་གང་སོགས་སུ་རིམ་པར་སོང་། ཕྱིར་དམིགས་རྟེན་
ལ་ཨོྃ་གྱི་མདངས་ཀྱིས་ཞུགས། ཨཱའི་གདངས་ཀྱིས་གནས་པར་བསམ། གྱེན་རྒྱུ་ལ་ཡང་དེའི་
རིགས་འདྲ། ད་ལྟ་རླུང་འགྲོ་འོང་ལས་མེད་ཀྱང་གནས་པ་ཆེད་དུ་བཟོས་ནས་བསམ། ཡི་གེའི་
གདངས་ངག་ནས་བརྗོད་པ་དང་བརྗོད་པའི་རྣམ་པ་བྱེད་པ་མིན་ཡང་ལི་ཏིང་སྲབ་པ་ལ་ཕུ་
བཏབ་པ་ན་ཏིང་ཞེས་སྒྲ་འབྱུང་བ་དང་། བསེར་བུ་སོགས་རླུང་ལ་རང་མདངས་གྲགས་པ་ལྟར་
ལ། དེ་ལ་རྣ་བས་ཉན་པ་མ་ཡིན་པར་ཡིད་ཀྱིས་ཉན་པ་ལྟར་བསམ། དེ་ནི་སྲོག་འཛིན་དང་གྱེན་
རྒྱུ་ལ་སྟེང་འགྲོའི་རྡོར་བཟླས་བྱེད་ཚུལ་ཡིན། ཡང་སྙིང་གའི་ཧཱུྃ་གི་ཞབས་ཀྱུ་ནས་ཐུར་སེལ་
དང་མཉམ་གནས་ཧཱུྃ་གི་གདངས་ཀྱིས་ལྟེ་བའི་བུ་གའི་བར་སོང་། ཨོཾ་གྱི་གདངས་ཀྱིས་ནང་དུ་

ཞུགས། ཨཱའི་གདངས་ཀྱིས་དམིགས་རྟེན་ལ་གནས། དེ་བརྟན་པ་ན་ཧཱུཾ་གི་གདངས་ཀྱིས་
གསང་གནས་བར་འགྲོ་བ་སོགས་སྔ་མ་སྔ་མར་མྱོང་བ་ཐོན་པ་ན་རིམ་གྱིས་ཇེ་རིང་ལ་བཏང་སྟེ་
ཐུར་སེལ་དང་མཉམ་གནས་ཀྱིས་འོག་འགྲོའི་རྡོར་བཟླས་བྱ་ཞིང་། དེ་གཉིས་ལ་རྟགས་དང་
རྟགས་ཅན་བརྒྱད་དང་། བསྲེ་བ་སྐོར་དགུ་སྦྱར། དེ་ལྟར་སྟེང་འོག་གི་རླུང་ལ་སོ་སོར་རྡོར་
བཟླས་བྱས་པས་རྩ་མདུད་གཞན་གྲོལ་ཡང་སྲོག་ཐུར་བསྲེ་བའི་རྡོར་བཟླས་མ་བྱས་ན་དབུ་མ་
ནས་སྲོག་འཛིན་དང་གྱེན་རྒྱུ་འོག་ཏུ་མི་རྒྱུ། ཐུར་སེལ་དང་མཉམ་གནས་སྟེང་དུ་མི་རྒྱུ་བས་
སྙིང་གའི་རྩ་མདུད་འགྲོལ་མི་ནུས། དེས་ན་སྲོག་ཐུར་བསྲེ་བའི་རྡོར་བཟླས་ལ་རྒྱལ་ཚབ་
ལུགས་ཀྱི་རྒྱབ་གྱེས་སམ་ལྟག་སྤྱོད་ཀྱི་རྡོར་བཟླས་དང་། མཁས་གྲུབ་ལུགས་ཀྱི་འབྲོས་འདེད་
ཀྱི་རྡོར་བཟླས་གཉིས། དང་པོ་ནི། སྲོག་ཐུར་གཉིས་ཀ་ཧཱུྃ་གི་མདངས་ཀྱིས་དུས་མཉམ་དུ་ཕྱིར་
སོང་། ཨོཾ་གྱི་གདངས་ཀྱིས་མཉམ་དུ་ནང་དུ་ཞུགས། ཨཱའི་གདངས་ཀྱིས་གནས་པར་བསམ།
གཉིས་པ་ནི། ཐུར་སེལ་ཨོཾ་གྱི་གདངས་ཀྱིས་ནང་དུ་ཞུགས་པ་དང་། སྟེང་རླུང་སྲོག་འཛིན་ཧཱུཾ་
གི་གདངས་ཀྱིས་ཕྱིར་སོང་། ཐུར་སེལ་ཨཱའི་གདངས་ཀྱིས་གནས། སྟེང་རླུང་ཨོཾ་གྱི་གདངས་
ཀྱིས་ནང་དུ་ཞུགས། འོག་རླུང་ཧཱུཾ་གི་གདངས་ཀྱིས་ཕྱིར་སོང་། སྲོག་འཛིན་ཨཱའི་གདངས་
ཀྱིས་གནས་པར་བསམ། སྐབས་འདིར་རྩ་བའི་རླུང་ལྔ་དང་། ཡན་ལག་གི་རླུང་ལྔ་ལས་ཁྱབ་
བྱེད་མ་གཏོགས་པ་གཞན་དགུ་ལ་རྡོར་བཟླས་བྱེད་དགོས་པས། ཀུན་མཁྱེན་གོང་མའི་བསྐྱེད་
རྫོགས་ཚིགས་བཅད་མར། སྙིང་གའི་ཧཱུཾ་ལས་རླུང་དགུར་རྡོར་བཟླས་དང་། །ཞེས་གསུངས་
པས། ཡན་ལག་གི་རླུང་རྒྱུ་བ་དང་། རྣམ་པར་རྒྱུ་བ་སོགས་དབང་པོ་ལྔའི་རླུང་སྟེ། དེ་ལ་སྙིང་
གའི་ཧཱུཾ་ལས་མིག་དབང་གི་བར་རྒྱུ་བའི་རླུང་འགྲོ་བའི་རྩའི་རྩེ་མོ་མིག་འབྲས་དང་ཁ་ད་ཆད་དུ་
ཡོད་ཅིང་། རྩ་བ་ཧཱུཾ་ལ་ཟུག་པ་བུ་ག་ཧ་རེ་ཡོད་པར་བསམ་ནས། མིག་གི་སྒོར་རྒྱུ་བའི་རླུང་
རྣམས་ཧཱུཾ་གི་གདངས་ཀྱིས་ཕྱིར་སོང་། ཨོཾ་གྱི་གདངས་ཀྱིས་ནང་དུ་ཞུགས། ཨཱའི་གདངས་

ཀྱིས་གནས་པ་དང་། རྣ་བའི་རླུང་རབ་ཏུ་རྒྱུ་བ་སོགས་ལ་དེའི་རིགས་འགྲེ ལུས་དབང་ལུས་
ཐམས་ཅད་ལ་ཁྱབ་ནས་ཡོད་པས་དེའི་རླུང་རྒྱུ་བའི་རྩ་གནས་ཉེར་བཞི་སོགས་ལུས་ཀྱི་རྩ་ཕྲན་
ཐམས་ཅད་ལ་བུ་ག་ཧ་རེ་གསལ་བཏབ་ནས་དེ་རྣམས་ལས་ཡི་གེ་གསུམ་གྱི་རྡོར་བཟླས་སྔར་
ལྟར་བྱ། དེ་ལྟར་ལྡང་འཇུག་གནས་གསུམ་རྡོ་རྗེ་གསུམ་གྱི་གདངས་སུ་ཤར་བའི་རླུང་དགུའི་
རྡོར་བཟློས་ཀྱིས་སྙིང་གའི་རྩ་མདུད་ལྷོད་པ་ལས་ལྷག་མེད་དུ་གྲོལ་བ་མིན་ནོ། དེ་དག་ནི་སྨོན་
ལམ་ལས། ཆོས་ཀྱི་འཁོར་ལོར་སྔགས་ཀྱི་རྣལ་འབྱོར་མཆོག །བུམ་པ་ཅན་དང་རྡོ་རྗེའི་བཟླས་
པ་ཡིས། །སྙིང་གའི་རྩ་མདུད་མ་ལུས་གྲོལ་བྱས་ནས། །ལྷན་སྐྱེས་བདེ་བས་ཡིད་ལ་
མྱོས་ཐོབ་ཤོག །ཅེས་སོ། རྩ་མདུད་གྲོལ་ཚུལ་ཡང་དབུ་མར་རླུང་ཞུགས་ནས་རིམ་གྱིས་གང་
བས་རོ་རྐྱང་གི་རྒྱུ་བ་ཇེ་ཞན་དུ་སོང་ནས་མདུད་པ་ལྷོད་དེ་ཁུག་བྱུང་དུ་སོང་བ་ཡིན། དེ་ཡང་རྩ་
འཁོར་གཞན་ལ་རོ་རྐྱང་གིས་མདུད་པ་རེ་རེ་ལས་མེད་པས་ཅུང་འགྲོལ་སླ་ལ། སྙིང་གར་སྟེང་
འོག་ཏུ་རོ་མས་མདུད་པ་གསུམ། རྐྱང་མས་མདུད་པ་གསུམ་སྟེ་དྲུག་ཡོད་པས་མ་རིག་པའི་སྒོ་
ངའི་སྦུབས་ཞེས་གཏི་མུག་གི་རྫོང་ལྟ་བུ་ཡིན་པས་འགྲོལ་དཀའ། དེ་གྲོལ་ན་སྟོང་ཉིད་མངོན་
སུམ་དུ་རྟོགས་པ་ལ་ཚེགས་མེད། མི་ལའི་རྣམ་ཐར་དུ། སྲིང་མོ་པེ་ཏ་མགོན་སྐྱིད་ཀྱིས་ཤ་ཆང་
དྲངས་པས་ལྷུ་ཚིག་ཀུན་ན་ནས་དགེ་སྦྱོར་ལ་བཀོལ་མི་ནུས་པ་བྱུང་སྐབས། སྔར་མར་པས་
སྐབས་ཞིག་ཁྱོད་ལ་གེགས་ཞིག་འོང་བས་དེ་དུས་ལས་ཞལ་མ་འབྱེད་གསུངས་ནས་ཤོག་དྲིལ་
ཞིག་གནང་ཡོད་པ་དེ་སྔར་ཞལ་འབྱེད་དམ་སྙམ་དུས་ད་དུང་མ་རན་པའི་རྟགས་བྱུང་། དེ་དུས་
ཞལ་ཕྱེ་བས་སྔར་དཀའ་ཐུབ་ཀྱིས་རྩ་རྣམས་འགག་པ་དེ་དུས་ཟས་བཅུད་ཅན་བསྟེན་པས་
སྟོབས་རྒྱས་ཤིང་། སྙིང་གའི་རྩ་མདུད་འགྲོལ་བ་ལ་ཉེ་བའི་རྟགས་ཡིན་པས་དེར་མཁོ་བའི་
གདམས་པ་བྱུང་བས་འདི་སྐབས་རླུང་ལྷག་མ་མ་ལུས་པར་རྡོར་བཟླས་བྱེད་དགོས་པ་དང་། །
ལྷུ་ཚིག་ན་བ་སོགས་ངོ་འཕྲོད་རྒྱུ་ཡོད། དེ་མན་ཆད་ཀྱིས་ཀུན་རྟོག་བརྒྱད་ཅུའི་རླུང་རགས་པ་

ཐིམ་ཀྱང་ད་དུང་དཀའ་ཚོད་རེད་གསུངས། ལྟགཉིས་པ་དམ་ཚིག་གི་རྣལ་འབྱོར་ལ། ཁྱབ་བྱེད་
ལ་དམིགས་པའི་རྡོར་བཟླས། སྙིང་གའི་ཁ་སྦྱོར་བུམ་པ་ཅན། བསམ་གཏན་གཉིས་དང་འདྲ་
བའི་སྡུད་རིམ། ལས་རྒྱ་དང་བཞི། དང་པོ་ནི། ཕུར་བུ་ལྕོག་བྱམས་པ་རིན་པོ་ཆེས་འདི་བཀའ་
རྒྱ་ཤིན་ཏུ་དམ་པོ་ཡིན་པས་ངས་ད་ལན་བཤད་རྒྱུ་མིན། ཤེས་པར་འདོད་ན་རང་རང་གིས་
གཞན་དང་གཞན་དུ་རྩད་ཆོད་ཅེས་གསུངས་ནས་སྐབས་གཞན་ཞིག་ལ་མི་མངོན་པར་གསུངས་
པ་ཉམས་ཆོད་པ་ཞིག་གིས་བརྟག་ན་ཤེས་པ་ཞིག་ཡིན་ཞེས་བྲག་དཀར་དཀའ་བཅུ་རིན་པོ་
ཆེས་གསུངས་ནས་ཁོང་གིས་ཀྱང་གསལ་པོ་ཞིག་གནང་མ་སོང་གསུངས། ཡན་ལག་རླུང་
ལྔའི་ཐ་མ་ལ། །ཞིབ་ཆ་བ་སྤུའི་གྲངས་མཉམ་རྩ། །རྩ་ཁར་རླུང་ཀུན་བསིལ་བར་ཆགས། །
ལྷག་མེད་རྡོར་བཟླས་སྔར་འདྲའོ། །ཞེས་ཀྱང་གསུངས་སོ། གཉིས་པ་སྙིང་གའི་ཁ་སྦྱོར་བུམ་
པ་ཅན་བསྒོམ་ཚུལ་སྔར་དང་འདྲ། འདི་མན་ཆད་དུ་རླུང་རགས་པའི་ཐིམ་རིམ་ཡོད་ཀྱང་འཆི་
རིམ་ཇི་ལྟ་བ་བཞིན་རླུང་ཕྲ་མོ་ཐིམ་པ་མེད་ལ། སེམས་དབེན་འགྲུབ་པ་ལ་དེ་དགོས་པས་སྙིང་
གའི་ཁ་སྦྱོར་བུམ་ཅན་བཟུང་ནས་བཙན་ཐབས་ཀྱིས་རླུང་ཕྲ་མོ་སྡུད་པ་ཡིན་གསུངས། གསུམ་
པ་བསམ་གཏན་གཉིས་ནི། རིལ་འཛིན་དང་རྗེས་གཞིག་གི་བསམ་གཏན་ཏེ། རིལ་འཛིན་ནི།
རིམ་ལྔ་ལས། མགོ་བོ་ནས་ནི་རྐང་པའི་བར། ཇི་སྲིད་སྙིང་གར་ཕྱིན་གྱི་བར། །རྣལ་འབྱོར་
ཡང་དག་མཐའ་ལ་འཇུག རིལ་པོར་འཛིན་པ་ཞེས་བཤད་དོ། །ཞེས་རང་གི་སྤྱི་གཙུག་ནས་
རྐང་མཐིལ་བར་མེ་ལོང་ལ་ཧ་བཏབ་པ་བཞིན་སྙིང་གའི་ཧཱུྃ་དང་། ཧཱུྃ་གི་ཞབས་ཀྱུ་ནས་ནཱ་དའི་
བར་བསྡུས་ལ། དེ་ཡང་མི་དམིགས་པར་བསམ་པ་སྟེ། སྣོད་བཅུད་གཞན་མ་བསྡུས་པར་རང་
ལུས་རིལ་པོ་ཙམ་སྡུས་པས་དེ་ལྟར་བཤད། རྗེས་གཞིག་ནི། ཕྱིའི་སྣོད་འོད་དུ་ཞུ་ནས་བཅུད་
དང་། དེ་རང་ལ་ཐིམ། རང་ནཱ་དའི་བར་བསྡུས་ལ། དེ་ཡང་མི་དམིགས་པར་བསམ་སྟེ། སྣོད་
བཅུད་སྔོན་དུ་བསྡུས་ནས་དེ་རྗེས་རང་གི་ཕུང་པོ་གཞིགས་པ་དེ་ལྟར་བཤད། སྐབས་འདིར་དེ་

གཉིས་དང་འདྲ་བའི་སྡུད་རིམ་ཞེས་སྣོད་བཅུད་ཀྱི་རླུང་མ་བསྡུས་པར་རང་གི་ལུས་ཀྱི་རླུང་
ཐམས་ཅད་སྡུད་པ་རིལ་འཛིན་དང་འདྲ་བའི་སྡུད་རིམ་ཕྱིའི་སྣོད་བཅུད་ཀྱི་རླུང་བསྡུད་ནས་རང་
གི་ལུས་ཀྱི་གནས་ཉེར་བཞིའི་རླུང་ལ་ཐིམ། དེ་ཡང་རིམ་གྱིས་ནཱ་དའི་བར་སྡུད་པ་རྗེས་གཞིག་
དང་འདྲ་བའི་སྡུད་རིམ་སྟེ། སྣོད་བཅུད་དང་། ལུས་མ་བསྡུས་ཀྱང་དེ་དག་གི་རླུང་རིལ་འཛིན་
དང་རྗེས་གཞིག་ལྟར་སྡུད་པས་དེ་དང་འདྲ་བའི་སྡུད་རིམ་ཞེས་བཤད་དོ། བཞི་པ་ལས་རྒྱ་ནི།
རྫོགས་རིམ་སྐབས་ལས་རྒྱ་ཅིས་ཀྱང་དགོས་པ་སེམས་དབེན་མཐར་ཐུག་གི་དཔེའི་འོད་
གསལ་འདྲེན་པའི་སྐབས་འདི་ཡིན་ཞིང་། དེ་ཡང་འཇོལ་ཉོག་ཏུ་སྤྱོད་མི་རུང་བས་ལྷན་སྐྱེས་ཀྱི་
བདེ་བ་མཚོན་ཕྱིར་ལན་གཅིག་ཙམ་བསྟེན་པས་མཐུས། དེའང་ཕྱག་རྒྱ་རང་དང་རྟོགས་པ་
མཉམ་པའམ་མིན་ཀྱང་པདྨ་ཅན་དང་། དུང་ཅན། གླང་པོ་ཅན། རི་དྭགས་ཅན་མ་སྟེ་ཕྱག་རྒྱ་
རིགས་བཞི་སོ་སོའི་བརྟགས་ཚུལ། རྩ་བཙལ་ཚུལ་སོགས་བླ་མ་དམ་པའི་ཞལ་ལས་ཤེས་
དགོས་ཤིང་། ལས་དང་པོ་པ་ལ་དེ་ཙམ་གྱི་དགོས་པ་ཆེན་པོ་མེད་ཀྱང་བག་ཆགས་འཇོག་པ་
དང་ཉན་བཤད་ཙམ་གྱི་ཆེད་རེད། ཕྱག་རྒྱ་ལས་དང་པོ་པ་ཡིན་ན་ཐུན་མོང་བའི་ལམ་གྱིས་རྒྱུད་
སྦྱངས། དབང་བསྐུར། རིམ་གཉིས་ཀྱི་གདམས་ངག་ཕོག་སྟེ་ལྷའི་རྣལ་འབྱོར་བརྟན་པར་བྱ།
རང་ཡང་ལྷའི་རྣལ་འབྱོར་དང་ལམ་རིམ་གཉིས་ལ་རྩལ་ཐོན་ཞིང་ཕན་ཚུན་ལམ་གྱི་བོགས་
འབྱིན་དུ་འགྱུར་ངེས་པས་ལྷའི་ང་རྒྱལ་གྱིས་རྡོ་རྗེ་སེམས་དཔས་ཡུམ་རྡོ་རྗེ་དབྱིངས་ཀྱི་དབང་
ཕྱུག་མར་འཁྱུད་པ་ལྟར་སྙོམས་པར་ཞུགས། བསྐྱེད་རིམ་གྱི་སྐབས་དང་མི་འདྲ་བར་ཡབ་ཀྱི་རྩ་
དབུ་མའི་མར་སྣ་རྟགས་ཀྱི་རྩེ་དང་། ཡུམ་གྱི་དབུ་མའི་མར་སྣ་པདྨའི་ཟེའུ་འབྲུའི་བར་གསལ་
བཏབ། ཡབ་ཡུམ་གྱི་དྷཱ་ཏིའི་མར་སྣ་ཕན་ཚུན་ཕྲད་པ་རྩ་རྡོ་རྗེའི་སྐྱིལ་ཀྲུང་། ཡབ་ཀྱི་ཐུགས་
ཀའི་ཧཱུཾ་ལས་ཐུར་སེལ་གྱི་རླུང་སྤོས་རིང་གི་དུ་བ་ལྟ་བུ་ཞིག་ཡུམ་གྱི་གསང་གནས་ནས་ཞུགས་
ཏེ་སྤྱི་བོའི་བར་སོང་ནས་ཡུམ་གྱི་ཁམས་བསྐུལ། ཡུམ་གྱི་ཐུགས་ཀ་ནས་རླུང་སྤོས་རིང་གི་དུ་

བ་ལྟ་བུ་ཞིག་ཐོན་པ་ཡབ་ཀྱི་གསང་གནས་ནས་ཞུགས་ཏེ་སྤྱི་བོའི་བར་དུ་སོང་ནས་ཡབ་ཀྱི་
ཁམས་བསྐུལ། ཐུར་སེལ་གྱི་རླུང་གཉིས་རྩ་ཕྲད་མཚམས་སུ་མི་ཕྱེད་པར་ཟུང་དུ་འཇུག་པ་རླུང་
རྡོ་རྗེའི་སྐྱིལ་ཀྲུང་། ཡབ་ཡུམ་གྱི་ཁམས་དབུ་མའི་ལམ་ནས་མར་བབས་ཏེ་ཐིག་ལེ་དཀར་
དམར་སྲན་མ་ཕྱེད་གཤག་ཙམ་གཉིས་རྩ་ཕྲད་མཚམས་སུ་གའུ་ཁ་སྦྱོར་གྱི་ཚུལ་དུ་གནས་པ་
ཐིག་ལེ་རྡོ་རྗེའི་སྐྱིལ་ཀྲུང་། དེ་ལ་སེམས་ཞུགས་པ་བཞིན་མཉམ་པར་བཞག་པས་ལུས་ཚོར་
བདེ་བ་སྐྱེས། དེ་ལས་སེམས་བདེ་ཆེན་གྱི་ངོ་བོར་འཕོས་ནས་ལུས་བདེ་བག་ལ་ཞ་བདེ་བ་
དེས་སྟོང་པ་ཉིད་ལ་རྩེ་གཅིག་ཏུ་མཉམ་པར་བཞག་ནས་ཡབ་ཡུམ་ཕན་ཚུན་བདེ་ཆེན་གྱི་བོགས་
འདོན་པ་བདེ་སྟོང་རྡོ་རྗེའི་སྐྱིལ་ཀྲུང་སྟེ་སྐྱིལ་ཀྲུང་བཞི་ལྡན་བྱས། དེའི་ངང་ནས་ཁྱབ་བྱེད་ལ་
དམིགས་པའི་རྡོར་བཟླས། བསམ་གཏན་གཉིས་དང་འདྲ་བའི་སྡུད་རིམ། སྙིང་གའི་ཁ་སྦྱོར་
བུམ་ཅན་རྣམས་བསྒོམ་པ་དེ་ཐམས་ཅད་ཚོགས་པས་ལས་རླུང་ཕྲ་རགས་ལྷག་མེད་དུ་ཐིམ་
ནས་འཆི་རིམ་ཇི་ལྟ་བ་བཞིན་ཞུགས་གནས་ཐིམ་གསུམ་བྱས་པའི་མཐའི་འོད་གསལ་དེ་སྟོང་
ཉིད་དོན་སྤྱིའི་ཚུལ་གྱིས་རྟོགས་པའི་སེམས་དབེན་མཐར་ཐུག་གི་དཔེའི་འོད་གསལ་དང་།
སྐབས་འདིའི་དམ་ཚིག་གི་རྣལ་འབྱོར་དངོས་ཏེ། སྟོང་ཉིད་ཀྱི་དོན་སྤྱི་ལས་མི་འཆར་བས་
དཔེའི་འོད་གསལ་ཟེར། དེ་ནི། སླར་ཡང་བྱིན་གྱིས་བརླབས་པའི་རྣལ་འབྱོར་གྱིས། །ནང་གི་
རྗེས་གཞིག་བསམ་གཏན་རིམ་པ་དང་། །ཕྱག་རྒྱ་གཉིས་དང་སྦྱོར་བའི་ཐབས་མཁས་
ཀྱིས། །སེམས་དབེན་མཐར་ཐུག་ཏིང་འཛིན་འདྲེན་པར་ཤོག །ཅེས་སོ། དེ་ཡང་བླ་མེད་ཀྱི་
ལམ་ཐམས་ཅད་རིམ་པ་གཉིས་སུ་འདུ་བས་བསྐྱེད་རིམ་ཆོ་ག་རང་རང་ལ་མི་འདྲ་བ་ཡོད།
རྫོགས་རིམ་ཡང་སེམས་དབེན་མན་ཆད་མི་འདྲ་བ་མང་། དེའི་རྒྱུ་མཚན་ཡང་དེ་ཐམས་ཅད་
མཐར་འཆི་རིམ་ཇི་ལྟ་བ་བཞིན་རླུང་ཐམས་ཅད་སྙིང་གར་སྡུད་པར་འདྲ་ཡང་གནས་སྐབས་
གདུལ་བྱ་རང་རང་གི་རྩ་ཁམས་ཀྱི་རྟེན་འབྲེལ་མི་འདྲ་བར་གཟིགས་ནས་རྩ་རླུང་འདུལ་ཐབས་

དང་། རྩ་འཁོར་སོ་སོ་ལ་ཐོག་མར་གནད་དུ་བསྣུན་ཚུལ་མི་འདྲ་ཡང་། རླུང་ཐམས་ཅད་འཆི་
རིམ་བཞིན་ཐིམ་པའི་ལག་རྗེས་ལ་སེམས་དབེན་ཡན་ཆད་ཡོང་བས་འདི་ནས་རྫོགས་རིམ་
ཐམས་ཅད་འདྲ། འོན་ཀྱང་དུས་འཁོར་ལ་རྗེ་བདག་ཉིད་ཆེན་པོས། མདོ་རྒྱུད་གཞན་དང་བཤད་
སྲོལ་མི་འདྲ་བའི། །ཤིང་རྟའི་སྲོལ་ཆེན་དུས་ཀྱི་འཁོར་ལོའི་རྒྱུད། །ཅེས་གསུངས་ཏེ།
རགས་པར་བྱས་ན་རྫོགས་རིམ་གཞན་གྱིས་རླུང་ལ་གནད་དུ་བསྣུན། དུས་འཁོར་གྱི་རྫོགས་
རིམ་སེམས་ལ་གནད་དུ་བསྣུན་ནས་འཚང་རྒྱ་བའི་ཐབས་ཡིན། རང་རེས་ཉོན་མོངས་པ་སྣ་རེ་
རེ་ཡང་ཐོག་མེད་ནས་གོམས་པ་ཤུགས་ཆེ་བས་སངས་རྒྱས་བཅོམ་ལྡན་འདས་ཀྱིས་རྟེན་
འབྲེལ་གྱི་གནས་ཚུལ་ཇི་བཞིན་གཟིགས་ནས་དེ་འདུལ་ཕྱིར་ཆོས་ཕུང་བརྒྱད་ཁྲི་བཞི་སྟོང་
སོགས་གསུངས་ནས་ཐོག་མར་འཆི་བ་མི་རྟག་པའི་ཚུལ་གསུངས་པ་དེ་ནས་ཉོན་མོངས་
ཐམས་ཅད་གཞོམ་པའི་འགོ་ཚུགས། ཕྱི་རོལ་པ་སོགས་ཀྱིས་སྣོད་བཅུད་ཚངས་པ་སོགས་ལྷ་
ཆེན་པོ་རྣམས་ཀྱི་ལག་པས་བཟོས་པ་ལྟ་བུ་ལས་འཆད་མ་ནུས་ཀྱང་སངས་རྒྱས་ཀྱིས་དགེ་མི་
དགེའི་ལས་ཀྱི་ནུས་པ་སྨིན་པ་ནས་རླུང་འཇམ་པོ་ལྡང་བ་ལས་རྡུལ་ཕྲ་རབ་རེ་རེ་བསགས་པ་
ལས་རིམ་གྱིས་གྲུབ་ཚུལ་ཇི་བཞིན་གཟིགས་ནས་གསུངས། དེ་བཞིན་དུ་རྩ་རླུང་འདུལ་བའི་
ཐབས་ཇི་སྙེད་ཅིག་བཀའ་སྩལ་བ་འདི་ནས་ཐམས་ཅད་གནད་གཅིག་ལ་བབས་སོང་བ་སངས་
རྒྱ་ཚུལ་གྱི་གནད་མཁྱེན་ཅིང་བསླུ་བ་མེད་པའི་རྟགས་མཐར་ཐུག་ཡིན་གསུངས། ༈ གསུམ་
པ་དབྱིབས་ཀྱི་རྣལ་འབྱོར་ནི། ཕྱག་ལེན་རྒྱས་པའི་དུས་སྐབས་འདིར་གསང་འཇིག་རང་རང་
གི་ཆོ་གའི་སྟེང་ནས་སྒྱུ་ལུས་མཆོད་པ་བྱས། བླ་མ་དང་རྡོ་རྗེ་འཆང་ཐ་མི་དད་པར་བལྟས་ལ་
མཎྜལ་ཕུལ་ལ། སྒྱུ་ལུས་ཀྱི་གདམས་པ་སྩོལ་བའི་གསོལ་འདེབས་དང་། འོད་གསལ་ལའང་
དེའི་གསོལ་འདེབས་དགོས། དེ་ལྟར་སེམས་དབེན་མཐར་ཐུག་གི་དཔེའི་འོད་གསལ་དེ་ལས་
ལྡང་བར་རྩོམ་པ་ན་དེའི་བཞོན་པའི་རླུང་གིས་ཉེར་ལེན་དང་། འོད་གསལ་གྱི་སེམས་ཀྱིས་ལྷན་

ཅིག་བྱེད་རྐྱེན་ལས་ཕུང་པོ་རྙིང་པ་ལས་གོ་ས་ལོགས་སུ་ཡིད་ངོ་ཙམ་མ་ཡིན་པར་འཇིགས་
བྱེད་དཀར་པོ་ཡབ་ཡུམ་གྱིརྟེན་དང་བརྟེན་པའི་སྐུར་བཞེངས་པས་ལོངས་སྐུའི་བསྲེ་བ་དངོས་
སུ་གྲུབ་ཅིང་ལུས་སེམས་རྟེན་བརྟེན་པའི་འབྲེལ་ཐག་མ་ཆད་པས་ཕུང་པོ་རྙིང་པ་ལ་ངེས་པར་
འཇུག་སྟེ། ཉོན་མོངས་མ་སྤངས་པས་མ་དག་པའི་སྒྱུ་ལུས་དང་། རྨི་ལམ་དུ་ནམ་མཁར་འཕུར་
བའི་སྣང་ངོའི་ལུས་དེ་རྨི་ལམ་གྱི་སེམས་ཀྱི་སྣང་ཆ་ལས་ལོགས་སུ་གཟུགས་གཞན་མེད་པ་
ལྟར། བསྒོམ་པའི་ཡེ་ཤེས་ཀྱི་རླུང་སེམས་དེ་ཉིད་རྟེན་བརྟེན་པར་ཤར་བས་ཡེ་ཤེས་ཀྱི་སྐུ་སྟེ།
བསྐྱེད་རིམ་སྐབས་ཀྱི་ཡིད་ངོའི་ལྷ་སྐུ་ནི་ས་བོན་ཕྱག་མཚན་ལས་ཡིད་ངོར་གྲུབ་པས་སྔགས་
ཀྱི་སྐུ་ཞེས་བཤད་དོ། སྒྱུ་མའི་སྐུ་དེ་དཔེས་མཚོན་ནས་སྟོན་པ་ལས་བཤད་དུ་མེད་པས་འདུས་
པར་སྒྱུ་ལུས་རྩལ་དུ་བཏོན་ཏེ་དཔེ་བཅུ་གཉིས་དང་། འཇིགས་བྱེད་རྫོགས་རིམ་རྣམས་སུ་དཔེ་
ལྔས་མཚོན་ནས་གསུངས་པ་རང་རང་གི་རྒྱ་གཞུང་གི་ཡོང་ལུགས་རེད། རང་རེའི་རྨི་ལམ་གྱི་
ལུས་ཕུང་པོ་ལས་གོ་ས་ལོགས་སུ་གྲུབ་པ་མིན་ཀྱང་ལས་དང་པོ་པ་འགའ་ཞིག་ཀྱང་གཉིད་ཀྱི་
འོད་གསལ་ངང་དུ་ཡུན་རིང་གནས་ནས་རྨི་ལམ་གྱི་ལུས་ཀྱིས་འཇིག་རྟེན་གཞན་དུ་བདེ་སྡུག་
སྣ་ཚོགས་མྱོང་། སྐྱེ་འཆིའི་བྱ་བ་བྱས་ནས་སླར་ཕུང་པོ་རྙིང་པ་ལ་ཞུགས་ཏེ་གཉིད་སད་པའང་
སྲིད་པ་རེད། གུང་ཐང་འཇམ་པའི་དབྱངས་ནས་རྗེའི་བསྟོད་འགྲེལ་གྱི་བཤད་ལུང་གནང་
སྐབས་རིམ་ལྔའི། ས་འཐུག་གྱུར་པས་རབ་ཏུ་རང་གཉིད་ལོག །ཅེས་པ་ལས་འཕྲོས་ནས་
དོགས་གཅོད་གནང་བར་ས་ཁམས་ཤས་ཆེ་བ་འགའ་ཞིག་གཉིད་ལོག་སྟེ་རྨི་ལམ་གྱི་ལུས་
ཀྱིས་ཡུལ་ཕྱོགས་གཞན་དུ་ཕྱིན་པ་ཡོད་པ་ཡིག་ཆའི་དགོངས་པར་ཞལ་འཆམས། མཁན་པོ་
ཚང་དང་། བཱ་རིན་ཐོ་ཡོན་གཉིས་ནས། རྒྱ་ནག་ཧེ་ཏཱ་ཞིན་ནག་ཕྱོགས་པ་ལྟ་བུ་ལ་ཀྱི་རྡོར་གྱི་
རྣལ་འབྱོར་པ་ཡིན་ཚུལ་དང་། པཎ་ཆེན་དཔལ་ལྡན་ཡེ་ཤེས་ཀྱིས། ཀླུ་གཉིད་ལོག་པ་ཞིག་རྨི་
ལམ་གྱི་ལུས་ཀྱིས་མིར་སྐྱེས་པ་ཧེ་ཏཱ་ཞིན་ཡིན་པས་ཁོ་ཤི་ནས་ལུས་རྙིང་པར་ཞུགས་ན་ཀླུ་དེ་

གཉིད་སད་པར་འགྱུར་ཞེས་གསུངས་ཚུལ་གླེང་བ་ཐོས། རྨི་ལམ་གྱི་ལུས་ཁྱད་པར་བ་དེ་བཞིན་
དུ་མ་དག་པའི་སྒྱུ་ལུས་ཕུང་པོ་རྙིང་པ་ལས་གོ་ས་ལོགས་སུ་གྲུབ་ཀྱང་ཕུང་པོ་རྙིང་པ་ལ་ཞུགས་
ནས་ལམ་ལྷག་མ་མངོན་དུ་བྱེད་དགོས། སྒྱུ་མ་མཁན་གྱིས་རྡོ་ཤིང་ལས་རྟ་གླང་སྤྲུལ་ཚེ་
འགྲུབ་བྱེད་ཕ་མ་སོགས་མེད་ཀྱང་རྫས་སྔགས་ཀྱི་རྟེན་འབྲེལ་ཚོགས་ཙམ་ལ་བརྟེན་ནས་རྟ་
གླང་གི་སྣང་བ་བསྙོན་མེད་དུ་འབྱུང་བ་ལྟར་སྒྱུ་མའི་སྐུ་དེ་མངལ་སྐྱེས་དང་རྫུས་སྐྱེས་གཞན་
ལྟར་གྲུབ་པ་མིན་ཀྱང་ཤིན་ཏུ་ཕྲ་བའི་རླུང་སེམས་ཙམ་ལས་གྲུབ་པའི་ཡེ་ཤེས་ཀྱི་སྐུ་ཅན་དང་།
ནམ་མཁར་ཟླ་གཟུགས་གཅིག་ལས་མེད་ཀྱང་སྒྲིབ་བྱེད་དང་བྲལ་བའི་དྭངས་པའི་ཆུ་སྣོད་གར་
ཡོད་དུ་གཟུགས་བརྙན་འཆར་བ་ལྟར་སྒྱུ་མའི་སྐུ་དེ་ཕྲ་བ་ཡིན་ཀྱང་ཁོང་རང་གི་སྣང་ངོར་སྐུ་
གཅིག་ལས་གདུལ་བྱ་གར་ཡོད་དུ་སྤྲུལ་པ་དུ་མ་དུས་གཅིག་ཏུ་འགྱེད་པ་དང་། ཆུ་ལས་ཆུ་བུར་
རྡོལ་བ་ལྟར་འོད་གསལ་ལས་ལྡང་བ་དང་སྒྱུ་མའི་སྐུ་འགྲུབ་པ་དུས་མཉམ་པ་དང་། མེ་ལོང་
དྭངས་པ་དང་རྡོར་སེམས་ཀྱི་སྐུ་གཟུགས་ཕྲད་པ་ན་ཚ་ཤས་གསལ་རྫོགས་སུ་འཆར་བ་ལྟར་
རླུང་སེམས་ལས་མཚན་དཔེ་ཞལ་ཕྱག་ཡོངས་རྫོགས་སུ་འགྲུབ་པ་ཡིན། སྒྱུ་མའི་སྐུ་དེ་ཕུང་པོ་
རྙིང་པ་ལ་ཞུགས་པས་ཕྱི་ནས་བལྟས་ན་རྒྱུན་པའི་གང་ཟག་དེ་ལྟར་ལ་ནང་དུ་རྟེན་བརྟེན་པ་
ཡོངས་རྫོགས་སྙིང་གའི་མི་ཤིགས་པའི་ཐིག་ལེའི་དབུས་ན་ཡོད་ཅེས་རྒྱུད་པ་བླ་མ་འཇམ་
དབྱངས་དཔལ་ལྡན་དང་། ཧོར་ཚང་གྲགས་པ་དར་རྒྱས་སོགས་ཀྱིས་རྒྱུད་པའི་ཆོས་གྲྭ་ནས་
དོགས་གཅོད་མཛད་དེ་ཐག་བཅད་ཅེས་རྒྱུད་པ་བསམ་གཏན་སེངྒེས་གསུངས་ལ། ཕྱིས་
སྐྱབས་མགོན་རྡོ་རྗེ་འཆང་ནས་རིམ་ལྔ་གསལ་སྒྲོན་གནང་སྐབས་ཁྲི་དགེ་འདུན་ཕུན་ཚོགས་
པས་དེ་ལྟར་གསུངས་ཚུལ་ལྕང་སྐྱ་རོལ་པའི་རྡོ་རྗེས་གསུངས་པ་དང་། རྒྱུད་ཆེན་གྲགས་པ་
ལྷུན་གྲུབ་ཀྱིས་རླུང་འོད་ཟེར་ལྔ་པའི་ཁ་དོག་གཟིགས་ཚུལ་སོགས་གསུངས། ལྕབཞི་པ་རྣམ་
དག་ཡེ་ཤེས་ཀྱི་རྣལ་འབྱོར་ལ། དོན་གྱི་འོད་གསལ་འགྲུབ་ཚུལ་དང་། དེ་ལས་ཟུང་འཇུག་གི་

སྐུར་ལྡང་ཚུལ་ལོ། དང་པོ་ནི། དེ་ལྟ་བུའི་རྣལ་འབྱོར་པ་དེས་རང་གི་ཡིད་དང་སེམས་ཅན་
ཐམས་ཅད་ཀྱི་ཡིད་ངོ་བོ་དབྱེར་མེད་དུ་བྱས་ནས་མི་བསྐྱོད་པར་བསྒོམ་པ་ཐུགས་ཀྱི་དམ་ཚིག་
སེམས་དཔའ། རང་གི་ངག་དང་སེམས་ཅན་གྱི་ངག་ངོ་བོ་དབྱེར་མེད་དུ་བྱས་ནས་འོད་དཔག་
མེད་དུ་བསྒོམ་པ་གསུང་གི་དམ་ཚིག་སེམས་དཔའ། རང་དང་སེམས་ཅན་གྱི་ལུས་ངོ་བོ་དབྱེར་
མེད་དུ་བྱས་ནས་རྣམ་སྣང་དུ་བསྒོམ་པ་སྐུའི་དམ་ཚིག་སེམས་དཔའ་སོགས་སེམས་དཔའ་དགུ་
བརྩེགས་ཀྱི་རྡོར་བཟླས་དང་། རིལ་འཛིན་དང་རྗེས་གཞིག་གི་སྡུད་རིམ་སོགས་ཀྱིས་རླུང་དབུ་
མར་ཞུགས་གནས་ཐིམ་པ་དང་། དེ་ལས་སྒྱུ་མའི་སྐུར་ལྡང་བ་ཡང་ཡང་གོམས་པ་ལས་ནམ་
ཞིག་ཉམས་ལེན་གྱི་ནུས་པ་རྫོགས་ནས་དོན་གྱི་འོད་གསལ་མངོན་དུ་འགྱུར་བའི་དུས་ལ་
བབས་པ་ན་ནཱ་ད་འོད་གསལ་དུ་བསྡུས་པས་མ་དག་པའི་སྒྱུ་མའི་སྐུ་ནམ་མཁའ་ལ་སྤྲིན་ཡལ་བ་
ལྟར་དག་ནས་སྟོང་ཉིད་མངོན་སུམ་དུ་གཟིགས་པའི་དོན་གྱི་འོད་གསལ་ཐོབ་པ། འཕགས་
ལམ་ཐོབ་པ། རང་རྒྱུད་ལྡན་གྱི་གང་ཟག་འཕགས་པར་འགྱུར་བ། ཁམས་གསུམ་གྱི་ཉོན་མོངས་
ཀུན་བཏགས་ལྷན་སྐྱེས་ཀྱི་དངོས་གཉེན་བར་ཆད་མེད་ལམ་ཐོབ་པ་དུས་མཉམ་དུ་འབྱུང་། དེ་
ཡང་རོ་རྐྱང་གི་རླུང་ནི་ལས་རླུང་ཡིན་པས་དེས་ཀུན་རྨོངས་དྲངས་ནས་འཁོར་བར་སྐྱེ་བ་
བླངས་ཏེ་སྡུག་བསྔལ་བརྒྱུད་མར་མྱོང་། དེའི་རླུང་སྡུད་པའི་ཐབས་ལུས་ཀྱི་གནད་ཆེ་སར་
དམིགས་པ་གནད་དུ་བསྣུན་པས་ལས་རླུང་མཐའ་དག་དབུ་མར་ཞུགས་ཏེ་ཕྱིར་སྐྱེ་མི་རུང་དུ་
ཐིམ་པ་སྟེ་འགག་པས་ཀུན་རྟོག་རང་ལོག་ཏུ་སོང་བ་ཡིན་ཏེ། ཁོ་རང་གི་བཞོན་པའི་རླུང་མེད་
པར་གནས་མ་ནུས་ཤིང་། ལས་རླུང་ཕྲ་རགས་ཐམས་ཅད་བཙན་ཐབས་སུ་བཅད་པས་དོན་གྱི་
འོད་གསལ་གྱིས་ཉོན་སྒྲིབ་ཀུན་བཏགས་དང་ལྷན་སྐྱེས་གཉིས་ཅིག་ཅར་སྤོངས་ནུས་པ་ཡིན་
ཏེ། དོན་གྱི་འོད་གསལ་ལས་ལངས་པའི་ལུགས་ལྡོག་གི་ཉེར་ཐོབ་གྲུབ་པ། རིམ་པ་བཞི་པའི་
དོན་གྱི་འོད་གསལ་འགག་པ། ཉོན་སྒྲིབ་སྤངས་པའི་རྣམ་གྲོལ་ལམ་ཐོབ་པ། རང་རྒྱུད་ལྡན་གྱི་

གང་ཟག་དགྲ་བཅོམ་པར་གྱུར་པ། དོན་གྱི་འོད་གསལ་གྱི་བཞོན་པའི་རླུང་གི་ཉེར་ལེན་དང་།
སེམས་ཀྱི་ལྷན་ཅིག་བྱེད་རྐྱེན་ལས་དག་པའི་སྒྱུ་མའི་སྐུར་བཞེངས་པ། ཟུང་འཇུག་ཕལ་པ་
སྤངས་པ་ཟུང་འཇུག་ཐོབ་པ་རྣམས་དུས་མཉམ་དུ་འབྱུང་། ལུགས་ལྡོག་གི་ཉེར་ཐོབ་ཉོན་སྒྲིབ་
སྤངས་པའི་མཐོང་ལམ་རྣམ་གྲོལ་ལམ་ཡིན། ཉོན་སྒྲིབ་ལ་མཐོང་སྒོམ་གྱི་སྤང་བྱ་འབྱེད་ཀྱང་
གཉེན་པོ་སྟོབས་ཆེ་བས་ཡེ་ཤེས་སྐད་ཅིག་མ་གཅིག་གིས་ཁམས་གསུམ་གྱི་ཉོན་མོངས་ས་
བོན་དང་བཅས་ཅིག་ཅར་སྤོངས་ནུས། ལུས་ཕུང་པོ་རྙིང་པ་ལས་ལོགས་སུ་ཕྱེ་ཞིང་ཉོན་མོངས་
སྤངས་པས་ལུས་སེམས་རྟེན་བརྟེན་པའི་འབྲེལ་བ་ཆད་པས་སླར་ཕུང་པོ་རྙིང་པ་ལ་འཇུག་མི་
འཇུག་རང་ལ་རག ལས་ཉོན་འདི་ནུས་པ་ཆེ་བས་མ་དག་པའི་སྒྱུ་མའི་སྐུ་གྲུབ་ཀྱང་ཕུང་པོ་རྙིང་
པ་ལ་འཇུག་དགོས་ཚུལ་བསམ་ན་ཡོན་ཏན་ཕྲན་ཚེགས་རེའི་ང་རྒྱལ་དང་མགུ་བ་སྐྱེ་རྒྱུ་ཆེར་
མེད། མ་དག་པའི་སྒྱུ་མའི་སྐུ་དེ་ཡེ་ཤེས་ཀྱི་སྐུ་མཚན་ཉིད་པ་ཡིན་ཀྱང་། རིགས་འདྲ་རྒྱུན་ཆད་
པས་རྡོ་རྗེའི་སྐུ་བཏགས་པ་བ་དང་། རག་པའི་སྒྱུ་ལུས་ནི་འཁོར་བ་མ་སྟོང་བར་དུ་རིགས་འདྲ་
རྒྱུན་མི་འཆད་པས་རྡོ་རྗེའི་སྐུ་མཚན་ཉིད་པ་དང་། ཡེ་ཤེས་ཀྱི་སྐུ་གཉིས་ཀ་ཡིན། དག་པའི་སྒྱུ་
ལུས་གྲུབ་མ་ཐག་དོན་གྱི་འོད་གསལ་འགག་པས་དེ་དུས་སློབ་པའི་ཟུང་འཇུག་མ་ཐོབ་ཀྱང་།
ཉོན་མོངས་སྤངས་པའི་སྤང་བ་དང་རྡོ་རྗེའི་སྐུ་ཟུང་དུ་ཆུད་པས་སྤང་པ་ཟུང་འཇུག་ཐོབ་པ་ཡིན།
སྐྱབས་མགོན་རྡོ་རྗེ་འཆང་ནས། ཐུན་ནམ་ཡང་ན་ཟླ་ཕྱེད་དམ། །ཞེས་སོགས་དྲངས་ནས་
མདོ་ལུགས་ལ་བར་ཆད་མེད་ལམ་དང་རྣམ་གྲོལ་ལམ་བྱ་རྫོགས་ཀྱི་སྐད་ཅིག་མའི་ཡུན་ཚད་
ཅན་དུ་གསུངས་ཀྱང་། སྔགས་ཀྱི་སྐབས་སུ་འདིའི་ཚིག་རིས་ལྟར་བསྐལ་པའམ་བསྐལ་པ་
ལས་ལྷག་པར་གནས་ཀྱང་ཞི་མཐར་མི་ལྟུང་བ་སྔགས་ཀྱི་ཟབ་གནད་ཡིན་གསུངས། གཉིས་པ་
དེ་ལས་ཟུང་འཇུག་འགྲུབ་ཚུལ་ནི། དག་པའི་སྒྱུ་མའི་སྐུ་དེ་ཕུང་པོ་རྙིང་པའམ་ས་རྡོ་རི་བྲག་ལྗོན་
ཤིང་ལྷ་མིའི་ལུས་སོགས་གང་འདོད་དུ་ཞུགས་ཆོག་པས་ལུས་རགས་པ་ཅི་རིགས་ལ་བརྟེན་

ནས་ཟུང་འཇུག་སྒྲུབ་དགོས། དོན་གྱི་འོད་གསོལ་གསར་ཐོབ་ཀྱི་སྐབས་སུ་ཟུང་འཇུག་གི་ཡ་
རྒྱལ་ཐུགས་ཡོད་ཀྱང་སྒྱུ་མའི་སྐུ་མེད། དེ་ཉིད ཉེར་ཐོབ་ཏུ་འཕོས་ནས་དག་པའི་སྒྱུ་ལུས་གསར་
ཐོབ་སྐབས་སྒྱུ་མའི་སྐུ་ཡོད་ཀྱང་ཐུགས་འོད་གསལ་མེད་པས་ཟུང་དུ་འཇུག་རྒྱུའི་ཡ་གཉིས་
སྔོན་དུ་སོ་སོར་སྒྲུབ་པ་ཡིན། དག་པའི་སྒྱུ་ལུས་དེ་རྟེན་རགས་པ་ཅི་རིགས་པའི་ཐུགས་ཀར་ཡེ་
ཤེས་སེམས་དཔའི་ཚུལ་གྱིས་ཞུགས་པ་དེ་རིགས་འདྲ་རྒྱུན་མི་འཆད་པའི་རྡོ་རྗེའི་སྐུ་དངོས་
ཡིན་པས། རྡོ་རྗེའི་སྐུ་ལ་སྐྱེ་འཆི་མི་མངའ་ཡང་། །ཞེས་སོགས་ཀྱི་དོན་ཡང་འདི་ལྟར་གོ་
དགོས། དག་པའི་སྒྱུ་ལུས་པ་དེས་སླར་ཡང་དོན་གྱི་འོད་གསལ་ལ་མཉམ་པར་བཞག་པ་དེའི་
ཚེ་སྐུ་དག་པ་སྒྱུ་མའི་སྐུ་དང་། ཐུགས་དག་པ་དོན་གྱི་འོད་གསལ་གཉིས་སྐུ་ཐུགས་སུ་ངོ་བོ་
གཅིག་ཏུ་ཚོགས་པའི་རྟོགས་པ་ཟུང་འཇུག་ཐོབ་པས་དེ་ནས་རྗེས་ཐོབ་ཏུ་འཕོས་ཀྱང་སློབ་
པའི་ཟུང་འཇུག་པ་ཡིན། འོད་གསལ་དེ་ལས་ལྡང་བར་རྩོམ་པ་ན་མི་སློབ་པའི་ཟུང་འཇུག་གི་
སྐུར་ལྡང་སྙམ་པའི་འཕེན་པ་དང་ལྡན་པས་ཡིད་ངོར་མི་སློབ་པའི་ཟུང་འཇུག་གི་སྐུར་ལྡང་ཡང་
དོན་ལ་སློབ་པའི་ཟུང་འཇུག་གི་སྐྱུར་གནས་ཤིང་དེ་དང་མཉམ་དུ་ལུགས་ལྡོག་གི་ཉེར་ཐོབ་ནས་
སྨིག་རྒྱུའི་བར་གྱི་རྟགས་རྣམས་འཆར། དེ་ལས་ལྡང་བ་ན་ཕུང་པོ་རྙིང་པ་སྤྲུལ་སྐུ་རྡོ་རྗེ་
འཇིགས་བྱེད་ཡབ་ཡུམ་དུ་གསལ་བའི་ཐུགས་ཀར་ཡེ་ཤེས་སེམས་དཔའི་ཚུལ་གྱིས་ཞུགས་ཏེ་
རྗེས་ཐོབ་ཏུ་གདུལ་བྱ་ལ་ཆོས་སྟོན་པ། བཟའ་བཏུང་ལ་ལོངས་སྤྱོད་པ། ཕྱག་རྒྱ་དང་སྙོམས་
པར་འཇུག་པ། རི་དྭགས་བཤོར་བ་སོགས་ནང་གི་རྟོགས་པའི་སྟོབས་ཀྱིས་བྱ་བ་ཐམས་ཅད་
ལ་བརྟེན་ནས་ཚོགས་རླབས་པོ་ཆེ་སྡུད་པར་བྱེད་པ་ཡིན་ཏེ། འབྲུག་པ་ཀུན་ལེགས་ལ་ཐང་ཀ་
ཞིག་རབ་གནས་ཞུས་པར་ཆབ་བསིལ་གནང་བའི་ས་སྟེང་དུ་འཐོར་ནས་ཕར་སོང་། ཚུར་ཤོག་
བྱས་པས་ཡིད་མ་ཆེས་པར་རྒྱལ་བ་དགེ་འདུན་རྒྱ་མཚོའི་དྲུང་དུ་ཞུས་པས། ཕར་སོང་
བགེགས་བསྐྲད། ཚུར་ཤོག་ཅེས་ལྷ་བསྟིམས་ནས་ཡེ་ཤེས་པ་ཞུགས་ཟིན་པས་རབ་གནས་

བསྐྱར་མ་མི་དགོས་འདུག་གསུངས། འཇམ་དབྱངས་བདེ་བའི་རྡོ་རྗེས་གླང་རའི་ངོས་ཞིག་ལ་
སྤྱོད་པའི་ཁང་པ་ཞིག་ཀྱང་སྒྲུབ་པར་བརྩམས་ཤིང་། དབྱར་ཤིང་ལེབ་ལ་སྣུམ་བྱུགས་ཏེ་འབུ་
སྲིན་མང་པོ་ཆགས་པ་ལ་ཐལ་མོས་བསྣུན་ནས་ལྗགས་ཀྱིས་བླངས་ཏེ་སྤྱོད་པ་ཞིག་བརྩམས་
པའི་ཁུལ་གྱིས་གསུངས་པར་བསོད་གྲགས་རྡོ་རྗེ་འཆང་གསུངས་གསུང་། རང་རེའི་ཡིག་ཆར་
མཐོང་ལམ་རྗེས་ཐོབ་པའི་རྒྱུད་ལ་སྟོང་ཉིད་རྟོགས་པའི་བློ་ཡོད་པར་གསུངས་པ་སྐབས་འདི་
དང་མཐུན་ཚབས་ཆེ་སྟེ། དེ་ལྟ་མིན་ན་འདིའི་རྗེས་ཐོབ་པའང་ཟུང་འཇུག་པར་འཇོག་དཀའ་
གསུངས། འབྲས་བུ་མངོན་དུ་བྱེད་ཚུལ་ནི། སློབ་པའི་ཟུང་འཇུག་ནས་མི་སློབ་པའི་ཟུང་འཇུག་
ཐོབ་ཁའི་བར་ལ་ཤེས་སྒྲིབ་སྤོང་ཚུལ་རང་གི་རྟོགས་པ་དང་དབང་པོའི་ཚོད་དང་སྦྱར་ནས་སྤྱོད་
པ་ཟླ་བ་གཉིས་གཉིས་སམ་གསུམ་གསུམ་དུ་སྤྱོད་པ་ཚར་རེས་ཤེས་སྒྲིབ་སྐོར་རེ་རེ་སྤོང་བ་།
སོགས་སྤོང་ཐེབས་དགུར་བྱེད་པ་དང་། ཐབས་སྤྱོད་པས་སྒོམ་ལམ་སྐོར་དགུ་འབྱེད་ཀྱང་ཉོན་
སྒྲིབ་ལྟར་ཤེས་སྒྲིབ་ཀྱང་སློབ་པ་མཐའི་དོན་གྱི་འོད་གསལ་གྱིས་ཅིག་ཅར་སྤོངས་པའི་བཤད་
པ་གཉིས་བྱུང་བ་ཚན་པ་གཅོད་མི་གཅོད་ཙམ་ལས་འདྲ། བསྐྱེད་རིམ་དུས་གཞིའི་སྐྱེ་ཤི་བར་དོ་
གསུམ་ལམ་གྱི་སྐུ་གསུམ་དུ་འཁྱེར་ཞེས་མ་འོངས་པའི་ཚིག་དང་། འདིར་ཁྱེར་ཞེས་དངོས་སུ་
དེར་བསྒྱུར་བའི་དོན་ཡིན། འདི་སྐབས་ཀྱང་ཞུགས་གནས་ཐིམ་པ་དང་སད་དུས་ཀྱི་བསྲེ་བ་
གསུམ་ཡོད། སྒྱུ་མའི་སྐུ་ཡན་ཆད་ཀྱི་རྟོགས་པ་སྐྱེ་བར་ལས་རྒྱས་སྙོམས་འཇུག་གིས་བདེ་བ་
མཚོན་པ་ལན་གཅིག་མེད་མི་རུང་དུ་དགོས་པས། རྗེ་བདག་ཉིད་ཆེན་པོ་བར་དོར་མཆོག་
འགྲུབ་པའི་ཚུལ་གནང་བའི་རྒྱུ་མཚན་གཅིག་འདི་ཡིན་ཏེ། རྟོགས་པ་གོང་མ་ཐོབ་ན་ཅི་ལྟར་
བྱས་ཀྱང་སླ། སྤྱོད་པ་གསུམ་ལས་སྤྲོས་བཅས་ལ་གཞལ་ཡས་ཁང་ལྟ་བུའི་ཁང་པ། ལྷ་གྲངས་
ཀྱི་རྣལ་འབྱོར་པ་ཕོ་མོ། ཚོགས་འཁོར། བརྡ་དང་བརྡའི་ལན། གར་དང་གར་གྱི་ལན། ཕྱག་རྒྱ་
དང་ཕྱག་རྒྱའི་ལན་སོགས་རྒྱས་པ་དང་། སྤྲོས་མེད་ལ་རིགས་ལྔ་ཡུམ་བཞི་ལྟ་བུའི་སྤྱོད་པ་
གསུམ་ཡོད། རྒྱུ་མེད་མི་རུང་དུ་དག་ལ་ཡིན་ཏེ། རྟོགས་ལ་བ་པ། ལྷ་གྲངས་

འབྲིང་དང་། ཤིན་ཏུ་སྤྲོས་མེད་ལ་བཟའ་བཏུང་། གཉིད་ལོག་པ། བཤང་གཅིའི་ཕྱིར་འགྲོ་ངའི་
བྱ་བ་གསུམ་ལས་གཞན་མི་མངོན་པ་བྷུ་སུ་ཀུའི་སྤྱོད་པ་ཞེས་རྒྱལ་སྲས་ཞི་བ་ལྷའི་རྣམ་ཐར་ལྟ་
བུ་སྟེ། བདེ་སྟོང་ཁོ་ན་ལ་མཉམ་པར་བཞག་པས་ཡེ་ཤེས་ཀྱི་སྟོབས་ལྷག་པར་རྒྱས་ནས་
སྙོམས་འཇུག་སོགས་ཕྱིའི་སྤྱོད་པ་ལ་མི་ལྟོས་པར་བདེ་སྟོང་གི་ཡེ་ཤེས་འཕེལ་ནས་སྟོང་ཉིད་
ཀྱིས་ཕྱག་རྒྱའི་གོ་ཆོད་པས་སྟོང་ཉིད་ཀྱི་ལྟ་བར་ཕྱག་ཆེན་གྱི་ཐ་སྙད་འདོགས་པའི་རྒྱུ་མཚན་
དངོས་འདི་ཡིན་ཀྱང་། མདོ་ལུགས་ཀྱི་དེ་འབྲས་བུའི་ཕྱག་ཆེན་སྨིན་བྱེད་ཀྱི་ལམ་ཡིན་པས་
དེའི་མིང་གིས་བཏགས་པ་ཡིན། དང་པོ་རིག་མ་དང་རྣལ་འབྱོར་པ་ལ་རྟོགས་པ་མཐོ་དམན་ཅི་
རིགས་ཡོད་ཀྱང་ཚད་ལྡན་བྱུང་ན་ཐབས་ཀྱི་རྐྱེན་གྱིས་ཤེས་རབ་གྲོལ་བ་དང་ཤེས་རབ་ཀྱི་རྐྱེན་
གྱིས་ཐབས་གྲོལ་བ་སྟེ་ཕན་ཚུན་ལམ་གྱི་བོགས་འདོན་དུ་སོང་ནས་མཐར་ཡབ་ཡུམ་དུས་
མཉམ་དུ་སངས་རྒྱ་དགོས་པ་ལོ་ཀྱ་ཏུན་གྱི་བདེ་མཆོག་ལྟ་བུ་སྟེ། ཕྱི་རགས་པའི་ལུས་དང་།
ཟུང་འཇུག་པ་ཐུགས་ཀར་བཞུགས་ཡོད་ཀྱང་སྲིད། སྔོན་དབུས་གཙང་སོགས་སུ་རགས་པའི་
རྟེན་དེ་ཅི་ལྟར་འགྱུར་བརྩད་པའི་ལོ་རྒྱུས་མང་ཡང་ལྕང་སྐྱ་རོལ་པའི་རྡོ་རྗེས་དེ་ཡང་སངས་རྒྱ་
ཞེས་གསུངས་པར་སྐྱབས་མགོན་རྡོ་རྗེ་འཆང་ལས་ཐོས་གསུངས། དེ་ལྟར་ཟླ་དྲུག་བཅོ་བརྒྱད་
དུ་རི་དྭགས་བཤོར་བ་སོགས་སྤྱོད་པ་ཚར་རེས་ཤེས་སྒྲིབ་རྣམས་རིམ་པར་སྤངས་ཏེ་མི་སློབ་
པའི་ཟུང་འཇུག་འགྲུབ་པའི་མཚན་མ་མཐོང་བ་ན་ཚེས་བརྒྱད་ལྟ་བུ་ནས་མཉམ་པར་བཞགབཅོ་
ལྔའི་སྲོད་ལ་ཚོགས་འཁོར་སོགས་ཀྱིས་བླ་མ་ལ་བསྙེན་བཀུར་དང་གསོལ་འདེབས་བྱས།
གུང་ལ་དབང་གསུམ་པ་དངོས་དབང་དུ་བསྐུར། ཕྱིའི་མངོན་བྱང་ཐོ་རངས་ཀྱི་དུས་དབང་བཞི་
པའི་གདམས་པ་ཕོག་སྟེ་ཕྱིའི་རྐྱེན་ལས་རྒྱ་མཚན་ལྡན་དང་སྙོམས་པར་ཞུགས། ནང་གི་རྐྱེན་
བདེ་ཆེན་གྱིས་སྟོང་པ་ཉིད་ལ་རྩེ་གཅིག་ཏུ་མཉམ་པར་བཞག་པས་རླུང་དབུ་མར་ཞུགས་གནས་
ཐིམ་གསུམ་དང་། ཐིམ་པ་ལས་ཀྱང་སྨིག་རྒྱུ་ནས་འོད་གསལ་གྱི་བར་གྱི་རྟགས་རྣམས་འཆར།

སྟོང་བཞི་དགའ་བཞིའི་ངོ་བོར་སྐྱེ་ཞིང་། ནང་གི་མངོན་བྱང་སློབ་པ་མཐའི་དོན་གྱི་འོད་གསལ་
སྐད་ཅིག་དང་པོ་ཤེས་སྒྲིབ་ཀྱི་དངོས་གཉེན་བར་ཆད་མེད་ལམ་དང་། དེའི་དུས་གཉིས་པར་
ཤེས་སྒྲིབ་ཟད་པར་སྤངས་པའི་རྣམ་གྲོལ་ལམ་ཐོབ་སྟེ། འཁོར་བ་ཇི་སྲིད་ཀྱི་བར་དུ་མཉམ་
གཞབག་ལས་གཡོ་བ་མེད་ཅིང་ཆོས་ཉིད་ལས་སླར་མི་ལྡང་བའི་མཐར་ཐུག་གི་ཏིང་ངེ་འཛིན་
བརྙེས་ཀྱང་ཇི་སྙེད་པའི་ཆོས་ཀུན་ལག་མཐིལ་གྱི་རྫས་བཞིན་ཆགས་ཐོགས་མེད་པར་མངོན་
སུམ་དུ་གཟིགས་པའི་རྣམ་མཁྱེན་སྐད་ཅིག་དང་པོ་ཐོབ་པ། གདུལ་བྱའི་དོན་དུ་སྐད་ཅིག་རེར་
ཡང་རགས་པའི་སྤྲུལ་སྐུ་བྱེ་བ་ཐེར་འབུམ་འགྱེད་པ་སོགས་འཕྲིན་ལས་ལྷུན་གྲུབ་ལ་མངའ་
བརྙེས་པའི་མི་སློབ་པའི་ཟུང་འཇུག་ཁ་སྦྱོར་ཡན་ལག་བདུན་ལྡན་གྱི་རྡོ་རྗེ་འཆང་གི་གོ་འཕང་
མངོན་དུ་བྱེད་དེ། དེ་ལྟ་བུའི་མི་སློབ་པའི་ཟུང་འཇུག་ཐོབ་པ་ལ་སློབ་པའི་ཟུང་འཇུག་ཐོབ་པ་
སྔོན་དུ་འགྲོ་དགོས། དེ་ལ་ཟུང་དུ་འཇུག་པའི་ཡ་གཉིས་སོ་སོར་སྒྲུབ་དགོས་པས་དག་པའི་སྒྱུ་
མའི་སྐུ་དང་། དེ་གང་ལས་གྲུབ་པའི་སྒྲུབ་གཞི་དག་པའི་རླུང་འོད་ཟེར་ལྔ་པའི་བཞོན་པ་ཅན་གྱི་
རྣམ་དག་ཡེ་ཤེས་ཀྱི་རྣལ་འབྱོར་དོན་གྱི་འོད་གསལ་ཐོབ་པ་སྔོན་དུ་འགྲོ་དགོས། དེ་ལ་གང་
ཞིག་འོད་གསལ་དུ་དག་པར་བྱས་པས་ཐོབ་རྒྱུ་དབྱིབས་ཀྱི་རྣལ་འབྱོར་མ་དག་པའི་སྒྱུ་ལུས་
སྔོན་དུ་འགྲོ་དགོས། དེ་ལ་གང་ལས་སྒྲུབ་གཞི་རླུང་ཐམས་ཅད་འཆི་རིམ་ཇི་ལྟ་བ་བཞིན་ཐིམ་
པ་ལས་བྱུང་བའི་དམ་ཚིག་གི་རྣལ་འབྱོར་སེམས་དབེན་མཐར་ཐུག་གི་དཔེའི་འོད་གསལ་སྔོན་
དུ་འགྲོ་དགོས། ཁྱབ་བྱེད་ཀྱི་རླུང་མ་ལུས་པ་འཆི་རིམ་བཞིན་ཐིམ་པ་ལ་སྔོན་དུ་རྩ་བ་དང་ཡན་
ལག་གི་རླུང་དགུ་དབུ་མར་ཐིམ་པའི་ངག་དབེན་སྔགས་ཀྱི་རྣལ་འབྱོར་སྔོན་དུ་འགྲོ་དགོས། དེ་
ལ་ལྟེ་བའི་རྩ་འཁོར་ལ་གནད་དུ་བསྣུན་ནས་རླུང་དབུ་མར་གཞུག་པའི་ཐབས་ལུས་དབེན་
སྔགས་ཀྱི་གཞིའི་རྣལ་འབྱོར་སྔོན་དུ་འགྲོ་དགོས། དེ་ལ་སྐུ གསུམ་ལམ་འཁྱེར་གྱི་གནད་ཚང་
བའི་བསྐྱེད་རིམ་ཕྲ་རགས་ལ་བརྟན་པ་ཐོབ་པ་སྔོན་དུ་འགྲོ་དགོས། དེའི་རྟོགས་པ་ཚད་ལྡན་སྐྱེ་
 

བ་ལ་རྒྱུད་སྡེ་ནས་བཤད་པ་ལྟར་གྱི་དབང་བཞི་རྣམ་དག་སྐུ་བཞིའི་ས་བོན་ཐེབས་ངེས་སུ་
མནོས་ནས་དབང་དུས་སུ་ཁས་བླངས་པའི་དམ་ཚིག་དང་སྡོམ་པ་སྲོག་གི་ཕྱིར་ཡང་མི་གཏོང་
བ་ཞིག་དགོས། དེ་ལ་ཀུན་རྫོབ་དང་དོན་དམ་པའི་བྱང་ཆུབ་ཀྱི་སེམས་གཉིས་ཀྱིས་བསྡུས་པའི་
ལམ་ཐུན་མོང་བས་རྒྱུད་སྦྱངས་པ་སྔོན་དུ་འགྲོ་དགོས། དེ་ལ་འཁོར་བ་མཐའ་དག་ལ་ཞེན་པ་
གཏིང་ནས་ལོག་པའི་ངེས་འབྱུང་དང་། དེ་ལ་ཚེ་འདིའི་ཕུན་ཚོགས་མཐའ་དག་ལ་ཡིད་བརྟན་
མེད་པར་མཐོང་ནས་སྐྱབས་འགྲོ་དང་། དེའི་བསླབ་བྱ་ལས་འབྲས་ཀྱི་སྤང་བླང་ཚུལ་བཞིན་དུ་
སྒྲུབ་པ་དགོས། དེ་ལ་དགེ་བའི་བཤེས་གཉེན་གྱི་ཞལ་གྱི་བདུད་རྩི་མྱང་སྟེ་མདོ་སྔགས་ཀྱི་
གཞུང་མ་ནོར་བ་ལ་ཐོས་བསམ་གནད་དུ་སྨིན་པ་དགོས། དེ་ཐམས་ཅད་ཡོངས་སུ་རྫོགས་པར་
བྱེད་པ་ལ་རྩ་བ་མཚན་ཉིད་དང་ལྡན་པའི་དགེ་བའི་བཤེས་གཉེན་བསམ་སྦྱོར་གཉིས་ཀྱིས་
ཚུལ་བཞིན་བསྟེན་པ་སྔོན་དུ་འགྲོ་དགོས། དེ་ལྟ་བུའི་ལམ་གྱི་རིམ་པ་འདི་ནི་གདུལ་བྱ་རིན་པོ་
ཆེ་ལྟ་བུའི་གང་ཟག་སྙིགས་དུས་ཀྱི་ཚེ་ཐུང་གཅིག་ལ་ཟུང་འཇུག་རྡོ་རྗེ་འཆང་གི་གོ་འཕང་
མངོན་དུ་བྱེད་པའི་ལམ་གྱི་རིམ་པ་དང་ཐབས་ཆ་ཚང་ལ་མ་ནོར་བ་ཡིན་ལགས། ཞེས་ཁྲིད་
ནམ་གནང་ཡང་མཇུག་འདི་ལྟར་མཛད་པ་ཡིན་གསུངས། བྲག་དཀར་དཀའ་བཅུ་རིན་པོ་ཆེས་
འཇིགས་བྱེད་བསྐྱེད་རྫོགས་ཐང་སག་པའི་གསུང་གཞིར་བཞག ཀུན་མཁྱེན་འཇམ་དབྱངས་
བཞད་པའི་ཁྲིད་ཡིག་དང་། བླ་མའི་གསུང་རྒྱུན་གྱིས་ཁ་བསྐང་ནས་གནང་བ་ཡིན། དེ་ལྟར་
ངེད་ཡན་ཆད་ལ་རྡོ་རྗེ་འཆང་གཅིག་ནས་གཅིག་ཏུ་བརྒྱུད་པ་ཤ་སྟག་ཡིན་ཀྱང་དུས་ཀྱི་ཐ་མ་ལ་
སླེབ་པས་བདག་ལྟ་བུས་ཀྱང་གསང་སྔགས་ཁ་རྩེད་དུ་བྱེད་པ་ལེགས་ཉེས་ཅི་འདྲ་ཡིན་བཤད་
མི་ཤེས། ཡིན་ཀྱང་རྒྱལ་བ་ཙོང་ཁ་པ་ཆེན་པོའི་གདམས་པ་ཆ་ཚང་ལམ་མ་ནོར་བ་ལ་ཐོས་
བསམ་དང་ཉམས་ལེན་གང་འདོད་དུ་བྱར་ཡོད་པ་ངེས་པར་སྐྱེ་བ་སྔོན་མའི་རྣམ་དཀར་གྱི་བྱ་བ་
རླབས་པོ་ཆེའི་འབྲས་བུར་ངེས་པས་འདི་ཙམ་ལ་གཤར་སྦྱངས་དང་བསམ་བློ་རེ་བཏང་ནས་
 

སྨོན་ལམ་བཏབ་ན་རྗེའི་བསྟན་པར་མཇལ་བའི་དོན་བྱུང་བ་རེད། སངས་རྒྱས་ཀྱི་གོ་འཕང་ཟན་
གོང་དུ་དྲིལ་ནས་ལག་མཐིལ་དུ་བཞག་འདྲའི་གདམས་པ་དང་མཇལ་དུས་ལག་ཏུ་ལེན་ནུས་ན་
རབ། མ་མཐའ་སྐྱེ་བ་བཅུ་དྲུག་ཚུན་ཆད་དུ་ལམ་སྣ་ཟིན་པའི་སྨོན་ལམ་གདབ་དགོས། རང་རེའི་
རྒྱུད་སྣོད་ངན་དུ་ལུས་ནས་མ་ཕེར་བ་ལས་རྒྱ་གར་གྱི་པཎ་གྲུབ། བོད་ཀྱི་མར་མགོས། རྭ་སྐྱོ་
ཞང་དང་། མལ་གཉོས་སོགས་ཀྱི་གདམས་པ་རྗེ་ཐམས་ཅད་མཁྱེན་པ་ལ་མི་མངའ་བ་དང་མི་
འཁྱེན་པ་གཅིག་ཀྱང་མེད། དེ་དག་བླ་མ་གོང་མ་རྣམས་ལས་རིམ་པར་བརྒྱུད་དེ་ཟུར་ཉམས་པ་
དང་། དགོངས་པ་མ་ལོན་པ་དང་། བསྲེ་བསླད་ཅུང་ཟད་ཞུགས་པ་རྣམས་ཀྱང་རྗེ་བཙུན་འཇམ་
པའི་དབྱངས་ཀྱིས་མི་དང་མི་ལབ་པ་ལྟར་གདམས་ངག་འདོམས་པའི་མན་ངག་ལ་བརྟེན་ནས་
དག་ཐེར་རྨད་དུ་བྱུང་བ་མཛད་ཅིང་། ཐུགས་རྒྱུད་ལ་ཅི་ལྟར་འཁྲུངས་པ་ལྟར་སྲས་ཀྱི་ཐུ་བོ་
རྣམས་ལ་སྩལ་ཞིང་ཡིག་རིས་སུ་ཡང་གནང་བའི་མན་ངག་གི་རྒྱུན་དང་ལེགས་བཤད་རྣམས་
ལ་ཀུན་མཁྱེན་བླ་མའི་གསུང་རྒྱུན་གྱིས་མིག་བྱས། བློའི་མཐུ་ཆེ་བ་དག་གིས་མདོ་དང་རྒྱ་
གཞུང་ཚད་ལྡན་རྣམས་དང་སྦྲགས་ནས་དཔྱད་པ་རྡོ་རུས་ཐུག་པ་མཛད་ན་དེར་མ་ཐོན་པ་ཞིག་
གང་ནས་ཀྱང་མི་རྙེད་པས་མཐོང་ཚད་དང་ཟེར་ཚད་ཀྱི་རྗེས་སུ་མི་རྒྱུག་པར་རང་ལ་ཡིད་
བཞིན་གྱི་ནོར་བུ་ཡོད་པ་མཁྱེན་པར་མཛད་ནས་ཚེ་རབས་ཐམས་ཅད་དུ་ལམ་བཟང་པོ་འདི་ལ་
ཐོས་བསམ་སྒོམ་གསུམ་གྱིས་ཞུགས་ཏེ་མདོ་སྔགས་ཟུང་འབྲེལ་གྱི་གདམས་པའི་བདུད་རྩི་
ལ་ཅི་དགར་རོལ་པའི་སྐལ་བ་བཟང་པོ་དང་ལྡན་པར་བྱའོ་གསུངས། དེ་ལྟར་བྱེད་ནུས་པར་
ཐུགས་རྗེ་བདག་ཉིད་བླ་མ་མཆོག་གི་རྣམ་རོལ་ལྷག་པའི་ལྷ་འཇིགས་མཛད་ཞི་ཁྲོས་བྱིན་གྱིས་
བརླབ་ཏུ་གསོལ། སྨྲས་པ། ཚེ་གཅིག་ཉིད་ལ་ཟུང་འཇུག་རྡོ་རྗེའིསྐུར། །སྒྲུབ་བྱེད་ཐབས་ཀྱི་
རྣམ་པ་མ་ལུས་པ། །གསལ་བར་མཚོན་པའི་ཟབ་ཁྲིད་ཡིད་བཞིན་ནོར། །སྙིང་དབུས་
གདེངས་ཅན་གཙུག་གི་རྒྱན་དུ་ཐོབ། །དེའི་ཚེ་དགའ་བདེའི་རླུང་ཤུགས་ཆེར་བསྐྱོད་པས། །
 

ཚུལ་དེར་དཔྱོད་པའི་ཤེས་རབ་རྒྱ་མཚོའི་རླབས། །མང་འཁྲིགས་ཚིག་ཕྲེང་གྲུ་ཆར་གྱིས་
བཟུང་བའི། །ཀུན་བཟང་མཆོད་པའི་སྤྲིན་ཕུང་འདི་ཡང་སྤྲོས། །དགེ་དེས་དཀོན་མཆོག་
གསུམ་དངོས་རྡོ་རྗེ་འཆང་། །བསྐལ་བརྒྱར་ཞབས་བརྟན་འཕྲིན་ལས་འོད་སྣང་གིས། །
རྒྱལ་བསྟན་འཁོར་ཡུག་ཁྱབ་པའི་དགེ་མཚན་གྱི། །རྟེན་འབྱུང་སྲིད་པའི་མཐར་ཡང་ཉམས་
མེད་ཤོག ཅེས་འཇམ་དཔལ་རྡོ་རྗེ་བཅུ་གསུམ་ལྷའི་འཁོར་ལོའི་རྫོགས་རིམ་རྣལ་འབྱོར་བཞིའི་
ཁྲིད་ཀྱི་བརྗེད་བྱང་འཇིགས་མཛད་ཞལ་གྱི་བདུད་རྩི་ཞེས་བྱ་བ་འདི་ཡང་མདོ་སྔགས་ཀྱི་གསུང་
རབ་མཐའ་དག་ལ་མི་འཇིགས་པའི་སྤོབས་པ་བརྙེས་ནས་གཅིག་ཏུ་རྒྱལ་བསྟན་སྤེལ་བའི་ཁུར་
འཁྱེར་བས་མི་ངལ་ཞིང་སྙན་བརྒྱུད་གདམས་པའི་བང་མཛོད་འཛིན་པ་སྨྲ་བའི་དབང་ཕྱུག་རྡོ་རྗེ་
འཆང་དཀོན་མཆོག་རྒྱལ་མཚན་དཔལ་བཟང་པོའི་བཀའ་དྲིན་ལས་འདིའི་རྒྱུད་དང་བསྐྱེད་
རྫོགས་ཆེན་མོའི་བཤད་ལུང་། ལམ་རིམ་གཉིས་ཀྱི་དམར་ཁྲིད་བཅས་ཡང་ཡང་མནོས་པ་དགེ་
སློང་ཤེས་རབ་རྒྱ་མཚོས་ཐོ་ཙམ་བརྗེད་བྱང་དུ་བྱས་པ་བླ་མ་མཆོག་དང་བཀའ་སྡོད་སྲུང་མའི་
ཚོགས་ཀྱིས་བཟོད་པར་མཛད་ནས་དགྱེས་པའི་གར་གྱིས་ཕྱི་ནང་གསང་བའི་བདུད་སྡེའི་
གཡུལ་ལས་རྒྱལ་བར་མཛད་དུ་གསོལ།། །། སརྦ་མངྒ་ལཾ།། །།
 

 

༄༅། །གྲུབ་ཆེན་ལཱུ་ཨི་པའི་ལུགས་ཀྱི་དཔལ་འཁོར་ལོ་སྡོམ་པའི་
བསྐྱེད་རིམ་ཧེ་རུ་ཀའི་ཞལ་ལུང་ཞེས་བྱ་བ་བཞུགས་སོ། །
ན་མོ་གུ་རུ་ཌི་ཙཀྲ་སཾ་བྷ་རཱ་ཡ། བློ་གྲོས་སྐད་ཅིག་རེར་ཡང་བདེན་གཉིས་ཆོས། །ཅིག་
ཅར་འཆར་བའི་ཀུན་བཟང་སྤྱོད་པའི་མཁར། །ཐུབ་བསྟན་དཀྱིལ་འཁོར་རྫོགས་པའི་འོད་རིས་
ཅན། །འཇིགས་མེད་ཉི་མ་གཞོན་ནུས་འགྲོ་འདི་སྐྱོངས། །བརྟན་གཡོའི་དངོས་ཀུན་ལྷན་
སྐྱེས་བདེ་བ་ཆེར། །སྡོམ་མཛད་འཁོར་ལོའི་མགོན་པོ་བླ་མ་དང་། །དབྱེར་མེད་ཧེ་རུ་ཀ་
དཔལ་ཡབ་ཡུམ་ལ། །གུས་པས་འདུད་དོ་བརྩེ་བའི་ལྕགས་ཀྱུས་ཟུངས། །བདེ་མཆོག་སྦས་
ཆུའི་རྒྱ་མཚོ་བསྲུབ་པ་ལས། །ཐོན་པའི་མན་ངག་བླ་མའི་གསུང་རྒྱུན་བཞིན། །འགོད་ལ་
གནས་གསུམ་དཔའ་བོ་མཁའ་འགྲོ་དང་། །བཀའ་སྡོད་སྲུང་མའི་ཚོགས་ཀྱིས་གྲོགས་མཛོད་
ཅིག དེ་ཡང་སྟོན་པ་ཡང་དག་པར་རྫོགས་པའི་སངས་རྒྱས་ཟུང་འཇུག་ཧེ་རུ་ཀའི་སྐུར་བཞེངས་
ཏེ་ཡུམ་རྡོ་རྗེ་ཕག་མོས་ཞུས་ནས་རྒྱུད་གསུངས་པ་ཕྱག་ན་རྡོ་རྗེས་བསྡུས། །ལུ་ནག་དྲིལ་
གསུམ་སོགས་རྒྱ་གར་གྱི་པཎ་གྲུབ་དུ་མ་ལམ་འདིའི་སྒོ་ནས་རྟོགས་པ་མཆོག་བརྙེས་ཏེ་རྒྱུད་
དོན་ཕྱིན་ཅི་མ་ལོག་པར་བཀྲལ། ལོ་པཎ་སྐྱེས་མཆོག་རྣམས་ཀྱི་བོད་དུ་འཆད་ཉན་གྱིས་གཏན་
ལ་ཕབ། རྗེ་རྒྱལ་བ་གཉིས་པ་ཙོང་ཁ་པ་ཆེན་པོས་ཉམས་པ་གསོས་ཏེ་སྲད་དང་དབེན་སའི་
མཁས་གྲུབ་ཟམ་མ་ཆད་པ་ལས་བརྒྱུད་དེ་འོང་བའི་གདམས་པ་དཔལ་འཁོར་ལོ་སྡོམ་པའི་ལམ་
རིམ་པ་དང་པོའི་དམར་ཁྲིད་ཉམས་སུ་ལེན་པ་ལ་གཉིས། སྤྱིའི་རྣམ་གཞག་དང་། སྒྲུབ་ཐབས་
ཀྱིགཞུང་དངོས་བཤད་པའོ། དང་པོ་ནི། སྟོན་པ་ཐུབ་པའི་དབང་པོ་དེ་ཉིད་སྔོན་བྲམ་ཟེ་རྒྱ་
མཚོའི་རྡུལ་དུ་འཁྲུངས་པའི་ཚེ་དེ་བཞིན་གཤེགས་པ་རིན་ཆེན་སྙིང་པོ་མེ་ལོང་བཀོད་པ་ཞེས་
བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས་སངས་རྒྱས་ཀྱི་ཞིང་ཁམས་མཐའ་ཡས་པ་
བསྟན་ཏེ་རང་རང་གིས་གང་འདོད་པའི་ཞིང་ཟུངས་ལ་སེམས་བསྐྱེད་ཅིག་གསུངས་པ་ན་རྒྱལ་
 

པོ་རྩིབས་ཀྱི་མུ་ཁྱུད་སྲས་སྟོང་ལ་སོགས་པས་ཞིང་ཁམས་གང་བཟང་གདམ་ནས་མི་མཇེད་
འཇིག་རྟེན་གྱི་ཁམས་འདི་སྙིགས་མ་ལྔ་བདོ་ཞིང་ཧ་ཅང་དམུ་རྒོད་པས་གདུལ་དཀའ་བར་
གཟིགས་ཏེ་སུས་ཀྱང་བདག་གིར་མ་བཞེས་པར་ལུས་པ་ན་བྲམ་ཟེ་རྒྱ་མཚོའི་རྡུལ་རང་ཉིད་
ཀྱིས་སྨོན་ལམ་ཆེན་པོ་ལྔ་བརྒྱ་བཏབ་སྟེ་དང་པོར་བྱང་ཆུབ་མཆོག་ཏུ་ཐུགས་བསྐྱེད། བར་དུ་བྱ་
དཀའ་བའི་རླབས་པོ་ཆེའི་སྤྱོད་པ་མཐར་ཕྱིན། མཐར་འོག་མིན་དུ་ལོངས་སྤྱོད་རྫོགས་པའི་སྐུ་
མངོན་དུ་མཛད་དེ། ཞིང་འདིར་མཆོག་གི་སྤྲུལ་སྐུར་སངས་རྒྱས་པའི་ཚུལ་བསྟན། དེ་ཡང་
སངས་རྒྱས་གཞན་གྱི་བསྟན་པ་ལ་ཐེག་པ་གསུམ་དང་གྲུབ་མཐའ་བཞི་སོགས་ཀྱི་རྣམ་གཞག་
ཡོད་པའི་ངེས་པ་མེད་ཀྱང་ཞིང་འདིའི་གདུལ་བྱ་འདུལ་དཀའ་བས་སོ་སོའི་ཁམས་དང་།
བསམ་པ་དང་བསྟུན་ཏེ་ཐེག་པ་གསུམ་དང་རྒྱུད་སྡེ་བཞི་སོགས་གསུངས་དགོས་བྱུང་། གང་
གསུང་ཐམས་ཅད་མཐར་གཏུགས་ན། ཐེག་པ་གསུམ་གྱི་ངེས་འབྱུང་ལ། །ཐེག་པ་གཅིག་གི་
འབྲས་བུར་གནས། །གསུངས་པ་ལྟར་བླ་མེད་བྱང་ཆུབ་སྒྲུབ་པའི་ཐབས་སུ་འབབ་ཅིང་གཞོལ་
བ་ཤ་སྟག་ཡིན། དེའི་ཕྱིར་ལམ་ཐུན་མོང་བའི་རྣམ་གཞག་སྟོན་པ་འཁོར་ལོ་བར་མཐའ་གསུམ།
ཐུན་མོང་མ་ཡིན་པ་རྒྱུད་སྡེ་བཞི་ལས། མདོ་སྨིན་བྱེད་དང་། སྔགས་སྨིན་བྱ། སྔགས་ཀྱང་རྒྱུད་
སྡེ་འོག་མ་གསུམ་དང་། རིམ་པ་དང་པོ་སྔགས་ལམ་མཐར་ཐུག་གི་སྨིན་བྱེད་དང་། བདག་ཏུ་
ཞེན་པ་རྣམས་ཁ་དྲངས་པའི་ཕྱིར་གང་ཟག་གི་བདག་ཡོད་པར་སྟོན་པ་ལྟ་བའི་སྨིན་བྱེད་དུ་
འགྱུར་པ་ནི། ཁྱོད་ཀྱིས་ཇི་སྙེད་བཀའ་སྩལ་པ། །ཞེས་སོགས་ལྟར་ཡིན། མདོའི་ལམ་གྱིས་
ཉོན་སྒྲིབ་ཟད་པར་སྤངས་ནས་ས་བཅུ་སྲིད་པ་ཐ་མའི་བར་འགྲོ་ཡང་ཕྲ་བའི་རླུང་མི་ཤིགས་པ་
ལ་ལྷག་མེད་དུ་ཐིམ་པ་སྔགས་ཀྱི་ཟབ་ལམ་ལ་ལྟོས་པས་སྟོན་པ་འདིའང་འོག་མིན་ཏུ་འཚང་རྒྱ་
བ་ལ་མངོན་དུ་ཕྱོགས་པའི་ཚེ་ཕྱོགས་བཅུའི་རྒྱལ་བ་རྣམས་ཀྱིས་ལྷའི་བུ་མོ་ཐིག་ལེ་མཆོག་མ་
བཀུག་ནས་དབང་གསུམ་པས་རླུང་བཏུལ་ནས་སངས་རྒྱས་པ་ཡིན། ཐེག་པ་ཆེ་ཆུང་གཉིས་ལ་
 

ཐབས་ཀྱི་ཆ་རྒྱ་ཆེ་ཆུང་ཡོད་ཀྱང་ལྟ་བ་རིགས་པ་རྒྱས་བསྡུས་ཀྱི་ཁྱད་ལས་མེད། མདོ་ལུགས་
ཡུལ་ཙམ་གྱི་སྟེང་ནས་གཏན་ལ་ཕབ་པས་གྲངས་མེད་གསུམ་གྱི་ཚོགས་དང་འབྲེལ་བར་
རྫོགས་སྨིན་སྦྱངས་གསུམ་དགོས། སྔགས་ལས་རང་གིས་སངས་རྒྱས་ཀྱི་གོ་འཕང་ཐོབ་ནས་
གཞན་དེ་ལ་འགོད་ཅེས་དམ་བཅས་པ་ལྟར་སྐུ་དང༌། གནས་དང༌། ལོངས་སྤྱོད་དང༌། མཛད་པ་
ཡོངས་དག་བཞི་ད་ལྟ་ནས་ལག་ལེན་དུ་བཏབ་སྟེ་ཡིད་ལ་བྱས་པ་དེའི་ནང་ཕྱིན་དྲུག་གི་ཉམས་
ལེན་རྫོགས་པས་ལམ་གཅིག་ལ་ཐམས་ཅད་འདུ་བའི་ཉམས་ལེན་བྱས་ན་ས་ཆོད་ཆེ་བར་རྗེ་
བདག་ཉིད་ཆེན་པོས་ཡང་ཡང་གསུངས་པས་ཚིག་ཙམ་དུ་མ་སོང་བར་སེམས་སྟེང་ནས་ངོ་
འཕྲོད་པ་དགོས། སྤྱོད་བསྡུས་ལས། དམན་པ་ལ་མོས་པ་ལ་ཆགས་བྲལ་གྱི་སྤྱོད་པ། རྒྱ་ཆེན་
པོ་ལ་མོས་པ་ལ་ས་དང་ཕ་རོལ་ཏུ་ཕྱིན་པའི་སྤྱོད་པ། ཟབ་མོ་ལ་ལྷག་པར་མོས་པ་ལ་ཆགས་
བཅས་ཀྱི་སྤྱོད་པ་གསུམ་གསུངས་པས་སྔགས་ཀྱི་གདུལ་བྱ་རྒྱ་ཆེན་པོ་ལ་མོས་པ་མེད་པ་མིན་
ཀྱང༌། མདོ་སྔགས་གཉིས་ཡུལ་ལ་མི་འདྲ་བ་མེད་པར་ཡུལ་ཅན་གྱི་སྟེང་ནས་ཁྱད་ཞུགས་པས་
མདོ་ལུགས་འཇུག་ཤེས་ཀྱིས་སྟོང་ཉིད་ལ་མཉམ་པར་བཞག་པ་དང་། སྔགས་ལུགས་ཁྱབ་བྱེད་
ཀྱི་རླུང་འདུ་བ་དངོས་ཀྱི་ཕྱག་རྒྱ་ལ་ལྟོས་ཤིང་། ཁྱབ་བྱེད་ལྷག་མེད་དུ་ཐིམ་ནས་ཤིན་ཏུ་ཕྲ་བའི་
སེམས་མངོན་དུ་གྱུར་པ་བདེ་ཆེན་གྱི་ངོ་བོར་སྐྱེས། སེམས་དེ་ཆོས་ཉིད་དང་རོ་གཅིག་ཏུ་
ཞུགས་པས་ཟབ་མོ་ལ་ལྷག་པར་མོས་ཚུལ་འབྱུང་ལ། བདེ་མཆོག་གི་སྐབས་འདིར་ཕོ་ཉའི་
ལམ་སྩལ་དུ་བཏོན་ནས་འཆད་པ་ལའང་འོད་གསལ་མྱུར་བར་མངོན་དུ་འགྱུར་བའི་གནད་ཁྱད་
པར་ཅན་ཡོད། རྒྱུད་སྡེ་བཞི་ཀ་ནས་ཆགས་པ་ལམ་བྱེད་གསུངས་ཀྱང་དང་པོ་གསུམ་གྱི་
སྐབས་བསྒོམ་པའི་ཡེ་ཤེས་ཀྱི་ཕྱག་རྒྱ་ལས་དངོས་མི་རུང་ཞིང༌། དེ་ལ་ཡང་རྒོད་པ་སོགས་
ཆགས་པ་ཆུང་རིམ་ནས་ལམ་དུ་བྱེད་པ་དང་། བླ་མེད་ལས་དངོས་ཀྱི་ཕྱག་རྒྱ་དང་དབང་པོ་
གཉིས་སྦྱོར་གྱི་ཆགས་པ་ལམ་བྱེད་གསུངས་པ་གདུལ་བྱའི་དབང་པོ་རྣོ་རྟུལ་གྱིས་ཉོན་མོངས་
 

མགོ་གནོན་ནུས་མི་ནུས་དང་ལམ་དུ་བྱེད་ནུས་མི་ནུས་ཀྱི་ཁྱད་པར་ཡིན། དེ་ལས་བླ་མེད་ལ་
བོད་སྔ་མ་དག་གིས་ཕ་རྒྱུད། མ་རྒྱུད། གཉིས་མེད་ཀྱི་རྒྱུད་གསུམ་དུ་ཕྱེ་ནས་ཕྱི་མ་མཆོག་ཏུ་
འདོད་ཀྱང་། རྗེའི་རང་ལུགས་ལ། མདོ་ལས། མ་ནི་ཤེས་རབ་ཕ་ནི་ཐབས། ཞེས་ཐབས་ལ་ཕ་
དང༌། ཤེས་རབ་ལ་མའི་ཐ་སྙད་ཡོད་ལ། སྒྱུ་ལུས་ཐབས་ཀྱི་ཆ་ཡིན་པས་ལུས་སྐུ་རྡོ་རྗེ་འགྲུབ་
པའི་ཐབས་རྩལ་དུ་བཏོན་ནས་འཆད་ཅིང་། ཆེད་དུ་བྱ་བའི་གདུལ་བྱས་ཀྱང་ཐབས་སྒྱུ་ལུས་ཀྱི་
ཉམས་ལེན་སྩལ་དུ་འདོན་པ་ཕ་རྒྱུད། འོད་གསལ་ཤེས་རབ་ཀྱི་ཆ་ཡིན་པས་ཡིད་ཐུགས་རྡོ་རྗེ་
འགྲུབ་པའི་ཐབས་སྩལ་དུ་བཏོན་ནས་འཆད་ཅིང་། ཆེད་དུ་བྱ་བའི་གདུལ་བྱས་ཀྱང་དོན་དམ་
འོད་གསལ་གྱི་ཉམས་ལེན་སྩལ་དུ་འདོན་པ་མ་རྒྱུད་གཉིས་སུ་ངེས་ལ། ཐབས་བདེ་ཆེན་གྱི་ཡེ་
ཤེས་དང་། ཤེས་རབ་སྟོང་ཉིད་གཉིས་སུ་མེད་པའི་བདེ་སྟོང་བརྗོད་བྱར་སྟོན་པ་གཉིས་མེད་ཀྱི་
རྒྱུད་ཡིན་པས། བླ་མེད་ཀྱི་རྒྱུད་ལ་གཉིས་མེད་ཀྱི་རྒྱུད་ཡིན་པས་ཁྱབ་བོ། དེས་ན་ཕ་མའི་རྒྱུད་
སོ་སོར་འཇོག་པའི་ཐབས་ཤེས་དང་། གཉིས་མེད་ཀྱི་རྒྱུད་དུ་འཇོག་པའི་ཐབས་ཤེས་མི་འདྲ་
བར་གསུངས་སོ། བོད་དག་གིས་རྒྱུད་ཀྱི་དབུར། འདི་སྐད་བདག་ཐོས་སོགས་ཡོད་པ་ཕ་རྒྱུད་
དང་། གསང་བ་མཆོག་གིས་དགྱེས་པ་ན། ཞེས་སོགས་ཡོད་པ་མ་རྒྱུད་དུ་འདོད་ཀྱང་ངེས་པ་
མེད་ཚུལ་རྗེའི་གསུངས་ལྟར་ལ། འདི་སྐད་བདག་ཐོས་ཡོད་མེད་དུ་མ་འབྱུང་ཡང་། འདིར། དེ་
ནས་དེ་ལས་གསང་ཆེན་བཤད་པར་བྱ། ཞེས་པའི་དེ་ནས་ཀྱི་སྐད་དོད་ཨ་ཐ་ཞེས་པ་ཨེ་ཝཾ་དང་
དོན་འདྲ་ཞིང་། ཤེས་མདོ་སོགས་ཀྱི་གླེང་གཞི་སྡུད་པ་པོས་མཐོང་བ་བསྡུས་པ་དང་འདི་སྐད་
བདག་ཐོས་སོགས་དང་། བར་བར་དུ་མཚམས་སྦྱོར་ཆུག་ལ་བཀའ་རྣམས་བསྡུས་ཤིག་ཅེས་
རྗེས་སུ་གནང་ཚུལ་ཆོས་ཡང་དག་པར་སྡུད་པའི་མདོ་སོགས་ལས་འབྱུང་བས་སྟོན་པའི་ཞལ་
ནས་དངོས་སུ་གསུངས་པ་མ་ཡིན་ལ། རྒྱུད་ཀྱི་འདི་སྐད་བདག་ཐོས་སོགས་སྡུད་པ་པོས་སྦྱར་
བར་མ་བྱས་ན་གདུལ་བྱ་ཐུན་མོང་བ་དང་མི་འགྲིག་ཅིང་། འཆད་པ་པོ་ང་ཆོས་ཀྱང་ང་། རང་གི་
 

ཚོགས་ལྡན་ཉན་པོའང་ང་། ཞེས་སྡུད་པ་པོ་རྡོ་རྗེ་འཆང་དང་རྒྱུད་གཅིག་པས་དེས་གསུང་བར་
ཡང་བཞག་ཆོག་ལ། འདི་སྐད་བདག་སོགས་ཅི་ལྟ་བུ། ཞེས་སྡུད་པ་པོས་ཞུས་ནས་རྡོ་རྗེ་
འཆང་གིས་དེའི་དོན་བཀྲོལ་བས་རྒྱུད་ཀྱི་སྟོན་པས་གསུང་བར་ཡང་བྱེད་དགོས་པ་ཆོས་འཁོར་
རིམ་དང་ཅིག་ཅར་བསྐོར་བ་བསྲེས་པའི་བཤད་པ་ལྟ་བུ་དང་། ཕྱག་རྡོར་རྒྱུད་ཐམས་ཅད་ཀྱི་
སྡུད་པ་པོར་འོང་བའི་རྒྱུ་མཚན་ཀྱང་འདི་ཡིན་ནོ། འདུས་པ་སོགས་ལས། འདི་སྐད་བདག་
གིས་ཐོས་པ་དུས་གཅིག་ན། ཞེས་པ་ནས། རྡོ་རྗེ་བཙུན་མོའི་བྷ་ག་ལ་བཞུགས་སོ། ཞེས་པ་
དང་། འདིར་གསང་བ་མཆོག་གིས་དགྱེས་པ་ན། ཐམས་ཅད་བདག་ཉིད་རྟག་ཏུ་བཞུགས།
ཞེས་པ་གཉིས་དོན་འདྲ་སྟེ། དེའི་དོན་རྒྱུད་གསུངས་པའི་གླེང་གཞི་དང་སྦྱར་ན་རྒྱུད་ཀྱི་སྟོན་པ་
རྡོ་རྗེ་འཆང་གིས་བདེ་སྟོང་གི་རང་བཞིན་བྷ་གའི་དབྱིབས་ཅན་གྱི་ཆོས་འབྱུང་གི་ནང་དུ་ཆུད་
པའི་གཞལ་ཡས་ཁང་གི་དབུས་སུ་བཞུགས་ཏེ་བརྗོད་ཀྱིས་མི་ལང་བའི་རྡུལ་ཕྲ་རབ་སྙེད་ཀྱི་
འཁོར་ལ་རྒྱུད་གསུངས་པའི་ཚུལ་སྟོན་ནོ། ཕ་མའི་རྒྱུད་ཀྱི་རྣམ་གྲངས་ནི་སྤྱིར་ཚད་མེད་ཀྱང་
འཛམ་གླིང་འདིར་གྲགས་པ། སྡོམ་འབྱུང་ལས། རྣལ་འབྱོར་རྒྱུད་རྣམས་ཀྱི་ནི་ཚད། །བྱེ་བ་
ཕྲག་ནི་དྲུག་ཏུ་ངེས། །དེ་བཞིན་རྣལ་འབྱོར་མ་རྒྱུད་གྲངས། །བྱེ་བ་ཕྲག་ནི་བཅུ་དྲུག་
གྲགས། །ཞེས་གསུངས། དེ་ལས་འཁོར་ལོ་བདེ་མཆོག་གི་རྒྱུད་ནི། རྗེ་བདག་གཉིད་ཆེན་
པོས། རྣལ་འབྱོར་མ་རྒྱུད་དུང་ཕྱུར་ཕྲག་གཅིག་དང་། བྱེ་བ་ཕྲག་དྲུག་གསུངས་པའི་ནང་ནས་
ནི། །རྒྱལ་མཚན་ཏོག་ལྟར་མཐོ་བའི་རྒྱུད་ཀྱི་མཆོག དཔལ་ལྡན་འཁོར་ལོ་སྡོམ་པའི་རྒྱུད། །
ཅེས་མ་རྒྱུད་བྱེ་བ་ཕྲག་བཅུ་དྲུག་གི་རྩེ་མོར་གསུངས། རྒྱུད་འདི་སྟོན་པས་ལན་གཅིག་ཙམ་མ་
ཡིན་པར་སྒྱུ་དྲ་ལྟར་ཡང་ཡང་གསུངས་པ་མདོ་རྒྱུད་ཐམས་ཅད་ལ་འདྲ་བས་གནས་འོག་མིན་
དང༌། ཡུལ་ཉེར་བཞི་སོགས་སུ་གསུངས་པ་དང་། དུས་ཀྱང་གཉིས་ལྡན་སོགས་སུ་གསུངས་
པའི་བཤད་པ་མང་ཡང་། རྗེ་བླ་མས་ཐ་ན་ལོ་རྒྱུས་རེ་ཚུན་ཆད་མདོ་རྒྱུད་བསྟན་བཅོས་རྣམ་
 

དག་གི་ཁུངས་དང་སྦྱོར་བ་ལས་རང་དགར་གསུང་མི་སྲིད་པས་འདིར་ཡང་། མཁའ་འགྲོ་རྒྱ་
མཚོ་ལས། རྩོད་པའི་དུས་ཀྱི་སའི་ནང་དུ། བཅོམ་ལྡན་མཐའ་ཡས་པས་འདི་གསུང་། ཤཱཀྱ་
སེངྒེས་གསུང་པའི་རྒྱུད། །ཅེས་པ་ཁུངས་སུ་མཛད་ནས་རྩོད་ལྡན་གྱི་དུས་ཡུམ་རྡོ་རྗེ་ཕག་མོ་
དང་ཕྱག་རྡོར་གྱིས་ཞུས་ནས་གནས་རི་རབ་ཀྱི་རྩེར་གསུངས་པ་དང་། ཕྱིས་དཔལ་ལྡན་འབྲས་
སྤུངས་སུ་ཡང་གསུངས་པ་རྣལ་འབྱོར་མ་རྣམས་དང་ཕྱག་ན་རྡོ་རྗེས་ཨོ་རྒྱན་སོགས་སུ་བསྡུས་
སོ། དུས་བཞི་ལའང་སྤྱིར་དགེ་བཅུ་རྫོགས་ལྡན་ནས་རྩོད་ལྡན་བར་དང་། བསྟན་པ་འདིའི་
རྫོགས་ལྡན་སོགས་གཉིས་ལས་ལུང་འདི་གཉིས་ཀར་སྦྱར་ནས་བཤད་ཆོག དེ་ཡང་རྩོད་ལྡན་
གྱི་ཐོག་མར་དབང་ཕྱུག་ཆུང་མ་དང་བཅས་པས་འཛམ་བུ་གླིང་ལ་དབང་བསྒྱུར་ནས་རི་རབ་ཀྱི་
རྩེ་མོར་གནས། འཁོར་གདུག་ཅན་མང་པོའི་ཁྲོད་ནས་ནམ་མཁའ་ནས་ཐོད་པའི་དུམ་བུ་ལ་
སོགས་པའི་མིང་ཅན་གྱི་ལྷ་བཞི་དང་དྲི་ཟ་བཞི་བྱུང་ནས་པུ་ལི་ར་མ་ལ་ཡ་སོགས་ཐུགས་ཀྱི་
གནས་བརྒྱད་བཟུང་། བར་སྣང་ནས་མྱུ་གུ་ཅན་ལ་སོགས་པའི་མིང་ཅན་གྱི་གནོད་སྦྱིན་བཞི་
དང་སྲིན་པོ་བཞིས་ཀཱ་མ་རཱུ་པ་སོགས་གསུང་གི་གནས་བརྒྱད་བཟུང་། ས་འོག་ནས་སྟོབས་པོ་
ཆེ་ལ་སོགས་པའི་མིང་ཅན་གྱི་ཀླུ་བཞི་དང་ལྷ་མིན་བཞི་བྱུང་ནས་བྲེ་ཏ་པུ་རི་སོགས་སྐུའི་
གནས་བརྒྱད་བཟུང་། དེ་དག་གིས་དབང་ཕྱུག་ལྷར་བཟུང་། ཡུལ་ཉེར་བཞིར་དབང་ཕྱུག་གི་
ལུས་ཀྱི་ཆ་ཤས་ཀྱི་རྟགས་རེ་མཆོད་པའི་རྟེན་དུ་བྱས་ནས་སྐྱེ་འགྲོ་རྣམས་ལ་སྒོ་དུ་མ་ནས་འཚེ་
ཞིང་མི་དགེ་བའི་ལས་ལ་སྦྱོར་བས། རིགས་ལྔ་ཡུམ་བཞིས་དབང་ཕྱུག་འདུལ་བའི་ཕྱིར་
གསོལ་བ་བཏབ་པ་ན་སྟོན་པ་རྡོ་རྗེ་འཆང་ཧེ་རུ་ཀའི་སྐུར་བཞེངས། དྲག་པོ་ཆུང་མ་དང་བཅས་
པ་ཞབས་ཀྱི་མནན། རིགས་ལྔས་ཕུལ་བའི་བྱང་སེམས་ཡབ་ཡུམ་ཉེར་བཞིས་གནས་ཉེར་
བཞིའི་གདུག་ཅན་རྣམས་བརྟུལ་ཏེ་སོ་སོའི་རྣམ་པ་བཟུང་ནས་འདུལ་བྱེད་ལ་འདུལ་བྱའི་མིང་
གིས་བཏགས་ནས་བཞུགས། རི་རབ་ཀྱི་རྩེ་མོར་དཀྱིལ་འཁོར་དངོས་སུ་སྤྲུལ་ནས་རྒྱུད་
 

གསུངས་པའི ང༌༌་ཌ་རབོར་གྱི་བཀོད་པ་མ་བསྡུས་པར་ཞལ་རང་རེ འཛམ ངུ་གླིང་
ངོས་ལ་ཕྱོགས་ནས་བཞུགས་པས་སྒྲུབ་སླ་ཞེས་སྐྱབས་མགོན་རྡོ་རྗེ འཆང་གིས་གསུངས། སྒོ་
མཚམས་མ་བརྒྱད་ཀྱང་དེ་དག་གི་མིང་ཅན་གྱི་མིའམ་ཅི་མོ་བཞི་དང་། ཕྲ་མེན་མ་བཞི་ཁམས་
གསུམ་རྣམ་རྒྱལ་སོགས་ཁྲོ་བོ་བརྒྱད་དང་། གོ་རི་སོགས་ཀྱེ་རྡོར་ལྷ་མོ་བརྒྱད་ཀྱིས་བཏུལ་ཏེ་
སྒོ་མ་བཞིས་རང་གི་ཡབ་གདོང་བརྙན་དང་། མཚམས་མ་བཞིས་ཡབ་ཕྱེད་གཟུགས་ཀྱི་ཚུལ་
དུ་སྦས་ནས་དེ་རྣམས ཀྱི་གནས་བཟུང་སྟེ་བཞུགས་པར་བཤད་དོ། དེ་ལ་འདུལ་བྱའི་སྐལ་བ་
དང་སྣང་བའི་དབང་གིས་སྙིགས་མའི་དུས་ལྷ་གཞན་ལ་བྱིན་རླབས་བུལ་བ་ལྟ་བུ་ཡོད་ཀྱང་། བདེ་
མཆོག་ལ་སྔར་ལྟར་ཕྱི་ནང་གི་རྟེན་འབྲེལ་གྱི་གནས་སོགས་ལས་ཐུགས་རྗེ་འཇུག་པ་ཉམས་པ་
མེད་པར་ཅི་ཙམ་དུས་སྙིགས་པའི་ཚོད་ཀྱིས་ལྷག་པར་བྱིན་རླབས་ཀྱི་འཇུག་པ་མྱུར་ཞིང་རྒྱ་ཆེ་
བས་རྒྱ་བོད་དུ་ལམ་འདིའི་སྒོ་ནས་མཆོག་བརྙེས་པའི་རྣལ་འབྱོར་པ་བསམ་གྱིས་མི་ཁྱབ་པ་
བྱུང་ཞིང་། མར་མིའི་གསུང་མགུར་དུ། བྱིན་རླབས་ཅན་གྱི་བདེ་མཆོག་ཞུས། །ཞེས་མཚན་
ནས་བརྗོད་པའི་ཚེ་ཡང་བྱིན་རླབས་ཅན་གྱི་བདེ་མཆོག ཅེས་ཡང་ཡང་གསུངས་པ་དང་། རྗེ་
བདག་ཉིད་ཆེན་པོས་ཀྱང་བྱིན་རླབས་ཅན་དུ་གྲགས་པའི་བདེ་མཆོག་ཅེས་བསྔགས་བརྗོད་མཛད་
ཅེས་བླ་མས་གསུངས། གྲགས་ཞེས་པ་ལྷོ་བྲག་མར་པ་ཡབ་སྲས་སོགས་བརྒྱུད་པའི་བླ་མ་
གོང་མ་རྣམས་ཀྱིས་དེ་ལྟར་བསྔགས་པ་ལ་བྱའོ། དེ་ལ་བདེ་མཆོག་གི་རྩ་རྒྱུད་རྒྱས་པ་བློ་ཀ་
འབུམ་ཕྲག་གསུམ་པ་དང་། འབྲིང་བློ་ཀ་འབུམ་ཕྲག་གཅིག་པའམ། བདེ་མཆོག་ནམ་མཁའ་
དང་མཉམ་པའི་རྒྱུད་འབུམ་ཕྲག་གཅིག་པ་རྣམས་རྒྱ་གར་དུ་ཡང་ཡོད་མེད་ཆེར་མི་གསལ། དེ་
ལས་བཏུས་པ་བདེ་མཆོག་ཉུང་ངུའི་རྩ་རྒྱུད་ལེའུ་ང་གཅིག་པ་བོད་དུ་འགྱུར། བཤད་རྒྱུད་ལ།
མཁའ་འགྲོ་འབྱུང་བ་ཀུན་སྤྱོད་དང་། ཞེས་སོགས་ལྟར་རྡོ་རྗེ་མཁའ་འགྲོ། སྡོམ་འབྱུང་། མཁར་
འགྲོ་མ་ཀུན་སྤྱོད། མངོན་བརྗོད་བླ་མ་སྟེ་ཐུན་མོང་མ་ཡིན་པ་བཞི་དང་། བདེ་ཀྱེ་ཐུན་མོང་གི་
 

བཤད་རྒྱུད་སམྦུ་ཊའམ་ཁ་སྦྱོར་བསྣན་པས་ལྔའོ། ཕག་མོ་མངོན་འབྱུང་མངོན་བརྗོད་བླ་མ་ལས་
ཕྱུང་བས་དེ་ལས་ཟུར་དུ་མེད་ལ། ཧེ་རུ་ཀ་མངོན་འབྱུང་། རྣལ་འབྱོར་མ་བཞི་ཞལ་སྦྱོར་བའི་
རྒྱུད། མཁའ་འགྲོ་རྒྱ་མཚོ་གསུམ་ནི་ཕྱོགས་མཐུན་གྱི་རྒྱུད་དོ། སྟོན་པ་ནས་རིམ་པར་བརྒྱུད་
ཚུལ་རྗེ་བདག་ཉིད་ཆེན་པོས་འདིའི་ཤིས་བརྗོད་ལས། གསང་བ་ཀུན་གྱི་མཛོད་འཛིན་གསང་
བའི་བདག ཅེས་སོགས་རྒྱུད་ཐམས་ཅད་སྡུད་པ་པོ་གསང་བདག ས་ར་ཧ། ཀླུ་སྒྲུབ། ཤ་ཝ་
རི་རྣམས་གྲགས་ཆེ། རྩ་བཤད་སྦྱར་ནས་བཤད་པའི་གྲུབ་ཆེན་གྱི་ལུགས་མང་ཡང་ལུ་ནག་
དྲིལ་གསུམ་རྒྱ་བོད་གཉིས་ཀར་དར་ཆེ་བའི་རྩ་བ་ལུ་ཨི་པའི་ལུགས་འདི་ཡིན། གྲུབ་ཆེན་འདི་
ལ་གསོལ་ཟས་ལས་མཚན་ཐོགས་པ་ཉ་ལྟོ་བ་དང་། མཚན་དངོས་ཀུན་ཏུ་དགེ་བ་ཞེས་པཎྜི་ཏ་
ཆེན་པོ། གྲུབ་ཆེན་ཤ་ཝ་རིས་བདེ་མཆོག་གི་དཀྱིལ་འཁོར་དུ་བཅུག་ནས་དབང་བསྐུར། སྐབས་
ཞིག་ཨོ་རྒྱན་པའི་ཡུལ་ཆོས་ཀྱིས་དུར་ཁྲོད་དུ་ཚེས་བཅུ་ལ་ཚོགས་པའི་ཤུལ་དུ་ཅུང་ཟད་བཞུགས་
པས་དཔའ་བོ་དང་མཁའ་འགྲོ་མང་པོ་ཚོགས་ཏེ་དབུས་ན་སྐྱེ་བདུན་གྱི་རོ་གཅིག་བཞག་ནས་
ཚོགས་འཁོར་མཛད་པ་ལ་ཕྱག་མཆོད་ཕུལ་བས་མཉེས་ཏེ། ཤ་དེ་ནས་ཆོད་ལ་ངེད་རྣམས་ལ་
དྲོངས། ཁ་ན་མ་ཐོ་བ་མེད་པའི་ཟས་ཡིན་པས་ཁྱེད་རང་ཡང་ཁམ་གཅིག་ཟོ་ཟེར། དེ་ལྟར་བྱས་
པས་ཐམས་ཅད་མི་སྣང་བར་གྱུར་ཏེ། འཁོར་ལོ་སྡོམ་པའི་དཀྱིལ་འཁོར་གྱིས་ཞལ་གཟིགས།
དབང་བསྐུར་ཏེ། གཙོ་བོའི་ཞལ་ནས། རྐང་པ་བརྐྱངས་པ་སྤངས་ནས་ནི། །འཁོར་བའི་
མངགས་གཞུག་དོར་ནས་སུ། །རྡོ་རྗེ་སེམས་དཔའ་རྒྱལ་པོ་ཆེ། །ཡང་དང་ཡང་དུ་བསྐུར་
བར་བྱ། །ཞེས་གསུངས་ཏེ་སྒྲུབ་པ་ལ་བསྐུལ་བས་བསོད་སྙོམས་རྣམ་གཡེང་གི་རྒྱུར་གཟིགས་
ནས་ལྗོངས་རྒྱུ་ཞིང་རྒྱ་གར་ཤར་ཕྱོགས་བྷཾ་ག་ལར་བྱོན། དེ་དང་ཉེ་བའི་ཆུ་བོ་གངྒའི་འགྲམ་ན་
ཉ་པ་དག་གིས་ཉའི་རྒྱུ་ལྟོ་རི་ཕྲན་ལྟ་བུ་མང་པོ་སྤུངས་ནས་ཡོད་པ་བདག་བཟུང་མེད་པར་གཟིགས་
ནས་དེས་སྲོག་འཚོ་བའི་རྟེན་བྱས་ཏེ་སྒྲུབ་པ་མཛད་པས་མཆོག་གི་དངོས་གྲུབ་བརྙེས་ཏེ། རྡོ་
 

རྗེ་གདན་པས་ཡིག་མཁན་རིགས་ལ་སྐལ་པར་ལྡན། །ཉ་ལྟོ་ཟ་ཞིང་དངོས་གྲུབ་བརྙེས། །ལྟ་
ཨི་པ་ཞེས་བྱ་བ་ཡི། །བླ་མ་དེ་ལ་ཕྱག་འཚལ་ལོ། །ཞེས་གསུངས། བདེ་མཆོག་གིས་
གསུངས་པའི་ཚིགས་བཅད་རྐང་པ་དང་པོས་ཚེ་འདིར་ཆགས་ཞེན་གྱིས་སོས་བདེར་སྡོད་པ་
སྤངས་ནས་སྐྱེས་བུ་ཆུང་ངུ་དང་ཐུན་མོང་བའི་ལམ་ལ་བློ་སྦྱངས་པ་དང་། གཉིས་པས་ཐོག་
མེད་ནས་ད་ལྟའི་བར་མ་རིག་པ་རྒྱལ་པོ། ཆགས་སོགས་ཉོན་མོངས་གཞན་བློན་པོ་ལྟ་བུ།
དེས་དབང་གིས་ལས་གསོག་པའི་པོ་ཉ་ལྟར་སོང་སྟེ་འབྲས་བུ་སྡུག་བསྔལ་སྣ་ཚོགས་མྱོང་བའི་
མངགས་གཞུག་ཏུ་བཀོལ་བ་འདི་དོར་ཞེས་ཐར་པ་དོན་གཉེར་གྱི་བློ་བསྐྱེད་པ་འབྲིང་དང་ཐུན་
མོང་བའི་ཆོས་སྐོར། ལྷག་མས་བྱང་ཆུབ་མཆོག་ཏུ་སེམས་བསྐྱེད་དེ་སྡུག་བསྔལ་གྱིས་གདུང་
པའི་འགྲོ་བའི་དོན་དུ་ཟུང་འཇུག་གི་ལམ་རིམ་ལ་འབད་ནས་རྡོ་རྗེ་སེམས་དཔའ་ཡང་ཡང་བསྐུལ་
བ་སྟེ་དེའི་གོ་འཕང་མྱུར་དུ་ཐོབ་པར་གྱིས་ཞེས་ཆེན་པོའི་ཆོས་སྐོར་བསྟན་ཏོ། དེ་ལ་གཉུག་
སེམས་ཀྱིས་སྟོང་ཉིད་མངོན་སུམ་དུ་རྟོགས་པ་དོན་གྱི་འོད་གསལ་ཏེ། མཆོག་གི་དངོས་གྲུབ་
འཕགས་ལམ་ཐོབ་པ་ཡན་ཆད་ནས་འོང་ངོ༌། གྲུབ་ཆེན་འདིས་རིམ་གཉིས་ཀྱི་གནད་ཚང་བའི་
སྒྲུབ་ཐབས་མཛད་པར་ལྭ་བ་པ་སོགས་ཀྱིས་ཊིཀྐ་མཛད་པས་ལུ་ཨི་པའི་འགྲེལ་པ་བདུན་ཞེས་
གྲགས་སོ། རྩ་རྒྱུད་ལས། ཀླ་ཀློའི་སྐད་དང་། མཁའ་འགྲོའི་བརྡ་དང་། ཟུར་ཆགས་སོགས་ཀྱིས་
སྦས་ཏེ་གསུངས་པ་བཤད་རྒྱུད་ཀྱིས་གསལ་བར་ཕྱེ་ཡང་མན་ངག་དང་མི་ལྡན་པས་རྩ་བཤད་
འབྱོར་དཀའ་ལ། གྲུབ་ཆེན་ཚད་ལྡན་གྱིས་རྒྱུད་དོན་བཀྲོལ་ཏེ་སྒྲུབ་དཀྱིལ་སོགས་མཛད་པ་
ལས་ལྷག་པའི་མན་ངག་ཟུར་པ་མེད་པས་རྒྱུད་དང་ངོ་འཕྲོད་པ་དགོས་སོ། །དེའི་སློབ་མ་རྒྱལ་
པོ་དཱ་རི་ཀ་པ་དང༌། དེའིསློབ་མ་རྡོ་རྗེ་དྲིལ་བུ་པས་དྲིལ་བུ་གཞུང་ལྔ། དེ་ལས་བརྒྱུད་པ་ནག་པོ་
པས་གཞུང་དྲུག་རྣམས་མཛད་དོ། ནཱ་རོའི་སློབ་མ་བལ་པོ་ཕམ་མཐིང་པ་སྐུ་མཆེད་དང་། ཀློག་
སྐྱ་ཤེས་རབ་བརྩེགས། མལ་ལོ་ཙཱ་བ་བློ་གྲོས་གྲགས། ས་ཆེན་ཀུན་སྙིང་སོགས་ལས་རིམ་
 

པར་བརྒྱུད་དེ་ཆོས་རྗེ་བུ་སྟོན་རིན་ཆེན་གྲུབ་དང་། དེའི་སློབ་མ་ཁྱུང་པོ་ལྷས་པ་དང་། གོང་
གསུམ་བདེ་ཆེན་པ་ཆོས་ཀྱི་དཔལ་བ་ལས་རྗེ་བདག་ཉིད་ཆེན་པོས་དབང་ཁྲིད་དང་། རྒྱུད་ཀྱི་
བཤད་པ་རྫོགས་པར་གསན་ཏོ། དེ་ལ་རྗེ་ཐམས་ཅད་མཁྱེན་པས་བོད་གངས་ཅན་གྱི་ལྗོངས་སུ་
ཕྱི་དར་ལ་བསྟན་པའི་སྲོལ་གང་ཡོད་དང་། ཁྱད་པར་རྗེ་བཙུན་འཇམ་པའི་དབྱངས་ལས་མདོ་
སྔགས་ཟབ་རྒྱས་ཀྱི་གདམས་པ་མཐའ་དག་ནོད་པར་མ་ཟད། རྒྱུད་སྡེ་རང་རང་གི་ཟབ་གནད་
རྣམས་ལ་དེ་དང་དེས་ཞལ་གཟིགས་ནས་དངོས་སུ་འདོམས་པར་མཛད་དེ། རྣམ་ཐར་ལས།
བདེ་མཆོག་འཁོར་ལོའི་སྒྲུབ་པ་མཛད་པའི་ཚེ། །ཞེས་སོགས་ལྟར་བདེ་མཆོག་འཁོར་ལོའི་
ཞལ་མངོན་སུམ་དུ་བསྟན་ཏེ་གདམས་ངག་ནོད། གངས་ཅན་གྱི་ལྗོངས་སུ་བསྒྲུབ་པའི་ཆོས་
སྐོར་ལ་ཁྱོད་ལས་ལྷག་པ་མ་བྱུང་ཞེས་དབུགས་དབྱུང་མཛད་པ་འདིའི་ཉམས་ལེན་བྱིན་རླབས་
བརྒྱུད་ཡིན་ལ། རྣམ་ཐར་བརྡ་ཚིག་མ་ལས། ཤིད་ཟན་ཞེས་པའང་དེ་ནས་གོ །ཞེས་ནུབ་གཅིག་
ཐང་ཀ་ཞིག་ཞལ་ཁེབ་བཀབ་འདུག་པ་ཕྱེ་བས་བདེ་མཆོག་གི་ཐང་སྐུའི་གཤམ་ན་ཚེས་བཅུའི་
མཆོད་པའི་རི་མོ་དང་། ཤིད་ཟན་གཏོང་བ་ཡིན་ཞེས་ཡི་གེ་ཞིག་བྲིས་འདུག་པ་གཟིགས། ཤིད་
ཟན་ནི་མི་ཤི་བའི་ཕྱིར་ལོའི་དུས་ཚོད་དེར་སྔ་མའི་དགེ་རྩ་དང་དྲིན་གཟོ། ཕྱི་མའི་རིམ་གྲོ་ལྟ་
བུར་ཤི་ཚིག་ཅེས་དགེ་རྩ་གཏོང་བའི་མིང་སྟེ། བོད་ཁ་བ་ཅན་གྱི་ལྗོངས་འདིར་སྔོན་བདེ་མཆོག་
གི་བཤད་སྲོལ་མང་པོ་དར་ཡང་། མར་མི་སོགས་གདུལ་བྱའི་རྒྱུད་ཚོད་གཟིགས་པས་དེ་དང་
འཚམས་པ་རེ་གསུངས་པ་འཚོ་བྱེད་གཞོན་ནུས་མིག་སྨན་བཏང་བའི་ལོ་རྒྱུས་ལྟར་རྗེས་
འཇུག་རྣམས་ཀྱིས་གསུང་རྒྱུན་འཆོལ་ནས་དག་མ་དག་སྣ་ཚོགས་པས་བསླད་དེ་བཤད་སྲོལ་
རྣམས་ཉམས་ནས་ཤི་བ་ལྟར་གྱུར་པ་ལ་རྗེ་ཐམས་ཅད་མཁྱེན་པས་དགོངས་དོན་ཕྱིན་ཅི་མ་ལོག་
པར་རྙེད་ནས་སྲས་ཀྱི་ཐུ་བོ་རྣམས་ལ་སྤེལ། རྒྱུད་ཀྱི་འགྲེལ་པ། སྒྲུབ་ཐབས་བདེ་ཆེན་གསལ་
བ། བསྐྱེད་རིམ་འདོད་འཇོ། རྫོགས་རིམ་ཆེ་ཆུང་། སྦས་དོན་ལྟ་བའི་མིག་འབྱེད། དཔྱིད་ཐིག་
 

སོགས་ལེགས་བཤད་མང་དུ་མཛད་དེ་བཤད་སྒྲུབ་གཉིས་ཀྱི་སྒོ་ནས་བདེ་མཆོག་ཤི་བ་སླར་
གསོས་ཏེ། རྣལ་འབྱོར་དབང་ཕྱུག་བྱེ་བས་བགྲོད་གྱུར་པ། ཞེས་སོགས་ཀྱིས་ཐུགས་སྨོན་
གནང་བའི་བཀའ་དྲིན་ལས་ད་ལྟའི་བར་ཕྱོགས་ཐམས་ཅད་དུ་དར་བ་ལ་བསམ་ནས་རྗེས་འཇུག་
དག་གིས་འབད་དགོས། ཏིང་འཛིན་པིར་ལེགས་མ་དང་། རྡོ་རྗེའི་གླུ་སོགས་ཀྱང་དཔའ་བོ་
མཁའ་འགྲོས་འཐེན་པ་གསན་པ་དང༌། དེས་མཚོན་རྒྱུད་སྟོད་སྨད་ཀྱི་འདོན་རྟ་དབྱངས་ཐམས་
ཅད་དཔའ་བོ་མཁའ་འགྲོ་ཆོས་སྲུང་སོ་སོས་འཐེན་པ་རྗེ་རང་གིས་གདངས་སུ་བཀུགས་པ་ཡིན་
ཀྱང་། སྔ་ཕྱིར་གསན་པའི་གདངས་མི་འདྲ་བ་དང་། བུ་སློབ་སོ་སོའི་སྐད་ཀྱི་ཁྱད་པར་ལས་འདྲ་
མིན་བྱུང་ཞེས་དམ་པ་སྔ་མའི་གསུང་རྒྱུན་ལས་འབྱུང་ངོ༌། རྗེ་བདག་ཉིད་ཆེན་པོས་སློབ་མ་
མང་པོ་ལ་གནང་བས་དེ་དག་རང་རང་ལས་བརྒྱུད་པ་ཡོད་ཀྱང་སྲིད་དང་དབེན་ས་གཉིས་
གྲགས་ཆེ། དེ་གཉིས་ཀྱི་ཁུངས་བཏུགས་ས་རྟོགས་ལྡན་འཇམ་དཔལ་རྒྱ་མཚོ། རྗེ་ཤེར་རབ་
སེངྒེ་། མཁས་གྲུབ་རིན་པོ་ཆེ་རྣམས་ལས་བརྒྱུད་དེ་སྲད་རྒྱུད་དཀོན་མཆོག་ཡར་འཕེལ་དང་།
དབེན་སའི་མཁས་གྲུབ་སངས་རྒྱས་ཡེ་ཤེས་ཡན་ཆད་སོ་སོའི་མན་ངག་མ་འདྲེས་པར་གདམས་
པ་ཕལ་ཆེར་སྙན་བརྒྱུད་ལྟ་བུར་བཞུགས་པ་ལས་ཕྱིས་སུ་སྲིད་དབེན་གྱི་གདམས་པ་རྣམས་
ཉམས་འགྲོ་བ་ཐུགས་ཀྱི་མ་བཟོད་པར་ལྕང་སྐྱ་ངག་དབང་ཆོས་ལྡན་དང་། ཀུན་མཁྱེན་འཇམ་
དབྱངས་བཞད་པ་རྣམ་གཉིས་ཀྱིས་ཐུགས་ཁུར་བཞེས་ཏེ་ས་སྟེང་ཁྱབ་པ་བྱུང༌། དེ་ཡང་མཁས་
གྲུབ་སངས་རྒྱས་ཡེ་ཤེས་ལས་པཎ་ཆེན་ཐམས་ཅད་མཁྱེན་པ་བློ་བཟང་ཆོས་ཀྱི་རྒྱལ་མཚན་
གྱིས་གདམས་པ་ཐམས་ཅད་བུམ་པ་གང་བྱོར་གསན་ནས་སློབ་མ་དྲུང་པ་ཡབ་སྲས་སོགས་
བསམ་གྱི་མི་ཁྱབ་པ་བྱུང་། ཐུགས་སྲས་སྐུ་ཚེ་དེར་སྒྱུ་མའི་སྐུ་བརྙེས་པ་སྔགས་ཆེན་དཀོན་
མཆོག་རྒྱལ་མཚན་ལས་ལྕང་སྐྱ་རིན་པོ་ཆེས་བདེ་མཆོག་གི་སྐོར་ཞིབ་པར་གསན། རྒྱུད་ཆེན་
དཀོན་མཆོག་ཡར་འཕེལ་ལ་འཁོར་གྱི་ཐ་མ་རྡོ་རྗེ་མཆེད་ལྔ་ཞེས་ལྕང་སྐྱ་ངག་དབང་ཆོས་ལྡན་
 

པདེ མཆོག་གི་བཀའ་བབས། ཀུན་མཁྱེན་འཇམ་དབྱངས་བཞད་པ་གསང་འདུས་ཀྱི་བཀའ་
བབས། ཐང་སག་པ་དངོས་གྲུབ་རྒྱ་མཚོ་འཇིགས་བྱེད་ཀྱི་བཀའ་བབས། མེར་གན་བླ་མ་ངག་
དབང་བློ་གྲོས་མན་ངག་ཐོར་བུའི་བཀའ་བབས། གཅིག་སྐྱིད་ཤོད་གྲིབ་ཀྱི་ལུང་པར་མཚན་
ཙམ་ཡང་མི་ཤེས་པར་ཉམས་ལེན་མཛད་པ་སྒྲུབ་པའི་བཀའ་བབས་ཏེ་བཀའ་བབས་ཀྱི་སློབ་མ་
ལྔའམ༑ སྔ་མ་བཞི་བཅས་རྒྱུད་ཆེན་ཡབ་སྲས་ལྔ་ཟེར། ཞྭ་ལུ་མཁན་པོ་འཇམ་དབྱངས་བསྟན་
འཛིན་གྱིས་ཀྱང་སྲད་རྒྱུད་ལས་འདུས་པའི་དབང་དང་། ལོ་གྱོན་མའི་ཁྲིད་གསན་ནས་ཟིན་
བྲིས་ཀྱང་འདུག ཀུན་མཁྱེན་འཇམ་དབྱངས་བཞད་པས་རྒྱུད་ཆེན་ལ་བདེ་གསང་འཇིག་
གསུམ་ཀའི་གདམས་པ་ཡོངས་རྫོགས་ཞུས་པས་གསུམ་ཀ་མི་འོང་ཞེས་བཀའ་དམ་པོ་གནང་།
གསང་འདུས་གདམས་པས་ཐུགས་མཉེས་ཏེ་དེ་སྐོར་རྫོགས་ནས་བདེ་འཇིགས་གཉིས་ཀྱི་
དབང་ཁྲིད་སོགས་ལོ་གཅིག་གི་རིང་ལ་སྲད་ནས་བརྒྱུད་པའི་རི་བོ་དགེ་ལྡན་པའི་སྙན་བརྒྱུད་
མ་ལུས་པ་གསན་ཏེ་ལུགས་དེ་གཙོ་བོར་མཛད། དབུས་ནས་ཁྲི་རྒྱ་ནག་པ་བློ་གྲོས་རྒྱ་མཚོ་
དང༌། ལྕང་སྐྱ་ངག་དབང་ཆོས་ལྡན་ལས་དབེན་ས་ནས་བརྒྱུད་པའི་གསང་བདེ་འཇིགས་
གསུམ་གྱི་གདམས་པ་རྫོགས་པར་གསན་ཏེ་སྲད་དང་དབེན་སའི་བརྒྱུད་པ་ཟུང་འབྲེལ་བྱུང་།
འབྲས་སྤུངས་དགེ་འཕེལ་སོགས་སུ་བདེ་གསང་འཇིག་གསུམ་གྱི་དབང་ཁྲིད་ཡང་ཡང་གནང་
བས་སློབ་མའི་གཙོ་བོ་ཁྲི་དགེ་འདུན་ཕུན་ཚོགས་འཇམ་དབྱངས་བདེ་བའི་རྡོ་རྗེ། ཐང་སག་པ་
དངོས་གྲུབ་རྒྱ་མཚོ། ཞོག་དོན་ཡོད་མཁས་གྲུབ་རྣམས་དང་། ཕ་བོང་ཁར་དབང་ཁྲིད་གནང་
བའི་སྐབས་སྲད་རྒྱུད་ལས་གདམས་པ་རྣམས་གསན་དུས་ཀྱི་ལོ་རྒྱུས་ཞིབ་པར་གསུངས་ནས་
དེ་དུས་ལམ་བར་ཆར་གྱིས་སྦྱང་བ་སོགས་ཀྱི་དཀའ་སྤྱད་ལ་དཔག་ན་ཆོས་ཀྱིས་ཕྱི་སྦང་ནང་
སྤང་ཞིག་འོང་བའི་ཚོད་དུ་ཡོད་གསུངས། བཀའ་ཆོས་གྲོལ་ནས་ཆར་བབས་པས་ཆོས་ཉན་པ་
རྣམས་ཀྱིས་དེ་ལྟར་རྩེད་མོ་མཛད་ཚུལ་མཁན་ཆེན་དགེ་འདུན་རྒྱ་མཚོའི་རྣམ་ཐར་དུ་ཡོད།
 

མདོ་སྨད་འདིར་འཇིགས་བྱེད་ཀྱི་སྐོར་མང་པོ་གནང་ཡང་གསང་བདེ་གཉིས་གནང་བའི་ལོ་
རྒྱུས་ཆེར་མེད། ཁྲི་ངག་དབང་མཆོག་ལྡན་གྱིས་ཀུན་མཁྱེན་བླ་མ་ཡབ་སྲས་ལས་བདེ་གསང་
འཇིགས་གསུམ། ཁྲིད་ཆེན་བརྒྱད་སོགས་གསན་ནས་རྒྱལ་དབང་བསྐལ་བཟང་རྒྱ་མཚོ་དང་།
ལྕང་སྐྱ་རོལ་པའི་རྡོ་རྗེ་ལ་གནང་བས་རྒྱལ་དབང་བདུན་པའི་གསན་ཡིག་ཏུ་ཀུན་མཁྱེན་བླ་མའི་
ཆོས་རྒྱུན་མང་པོ་ཡོད། དབུས་ཀྱི་རྒྱུད་སྨད་དུ་སྔར་བདེ་མཆོག་གི་སྒྲུབ་མཆོད་མེད་པས་ཀུན་
མཁྱེན་གོང་མའི་གསུང་བཀོད་དམ། གང་ལྟར་ཁྲི་དགེ་འདུན་ཕུན་ཚོགས་ཀྱིས་ལྷ་བཟང་དང་
ཅུན་གར་གང་རིགས་ལ་ཞུས་ནས་གླང་རའི་གཞིས་ཀ་ཐེབས་སུ་སྦྱར། དེའི་བར་ལ་དགའ་ལྡན་
བྱང་རྩེར་ཕེབས་པ་སོགས་ཐུགས་བྲེལ་གྱིས་ལུས་པ་ཁྲི་ངག་དབང་མཆོག་ལྡན་གྱི་རིང་ལ་
ཚུགས། ཁྲི་ངག་དབང་མཆོག་ལྡན་ལྷ་རམས་པའི་དམ་བཅའི་དུས་ཀུན་མཁྱེན་གོང་མ་གཞུང་
ལས་པ་ཡིན་པས། ད་ལོ་དམ་བཅའ་ཕ་བཞིའི་དབོན་པོ་ལས་ལེགས་པ་མ་བྱུང་གསུངས། ཀུན་
མཁྱེན་བླ་མ་དགེ་འཕེལ་དུ་བཞུགས་དུས་འབྲས་སྤུངས་ནས་སྐུ་ཆས་ཡར་མར་ཁུར་ནས་སྐྱེལ་
བ་དང་། ་མེ་འབུད་ཐལ་འཕྱགས་སོགས་སྒོ་སྣ་ཚོགས་ནས་མཉེས་པ་སྒྲུབ་སྟེ་བསྟེན་ཚུལ་
ལེགས་པས་འཕྲིན་ལས་རྒྱས་པ་བྱུང་ཞེས་སྐྱབས་མགོན་རྡོ་རྗེ་འཆང་ནས་ཡང་ཡང་གསུངས།
ཀུན་མཁྱེན་བླ་མ་མདོ་སྨད་དུ་ཕེབས་ཁར་བུ་སློབ་མང་པོ་དང་ལྷན་ཅིག་ལྷ་སའི་ཇོ་བོ་རྣམ་
གཉིས་ཀྱི་དྲུང་དུ་གསེར་གྱི་ཕྱེ་མ་འཐོར་ཏེ་མདོ་སྨད་དུ་བསྟན་པ་སྤེལ་བའི་ཐུགས་སྨོན་གནང་
བའི་གྲས་ཡིན་པས་སྐུ་ཕྲེང་ཕྱི་མ་རྣམས་སུ་ཕྱོགས་འདིར་བསྟན་པ་སྤེལ་བའི་གཏན་ཚིགས་
མང་དུ་གསུངས་ཀྱང་རེ་ཞིག་དེ་ཙམ་མོ། འཇམ་དབྱངས་བདེ་བའི་རྡོ་རྗེ་ནི་འབྲས་སྤུངས་དན་
འབག་ཏུ་སྐུ་འཁྲུངས་ཤིང་། ཆུང་ངུའི་དུས་དགེ་འཕེལ་རི་རྩེར་གསང་བ་འདུས་པའི་རྟེན་དང་
བརྟེན་པར་བཅས་པ་ཡང་ཡང་གཟིགས་ཏེ་མཛུབ་སྟོན་མཛད་པའི་རྐྱེན་གྱིས་དགུང་ལོ་བཅུ་
པའི་ཚེ་དགེ་འཕེལ་དུ་ཁྱེར་བས་ཀུན་མཁྱེན་གོང་མས་གསང་འདུས་ཀྱི་དབང་གནང་། དེ་ནས་
 

བརྩམས་ཏེ་བླ་མ་ལ་ཐ་མལ་གྱི་སྣང་བ་སྐད་ཅིག་ཀྱང་འཆར་མ་མྱོང་ཞེས་གསུངས། ཀུན་
མཁྱེན་གོང་མ་ཡབ་སྲས་ཀྱི་གསུང་ཟིན་བྲིས་མཛད་པའི་བདེ་མཆོག་གི་བསྐྱེད་རིམ་དང་།
རྫོགས་རིམ་བསྡུས་པ་ཡོད་ལ། འཇམ་དབྱངས་བདེ་བའི་རྡོ་རྗེའི་གསུང་ལ་དྭགས་པོ་དོན་གྲུབ་
དབང་རྒྱལ་གྱིས་ཟིན་བྲིས་མཛད་པའི་བདེ་མཆོག་རྫོགས་རིམ་རྒྱས་པ་ཀློང་རྡོལ་བླ་མ་དང་
བ་རི་དགེ་བཤེས་ཁྱབ་བདག་རྡོ་རྗེ་ལ་ལུང་རྒྱུན་བཞུགས་ཀྱང་དཔེ་མ་རྙེད་པས་སླར་རྩད་གཅོད་
དགོས། འཇམ་དབྱངས་བདེ་བའི་རྡོ་རྗེ་ལས་ཕུར་བུ་ལྕོག་དཔོན་སློབ་ངག་དབང་བྱམས་པས་
བདེ་མཆོག་བསྐྱེད་རྫོགས་གསན་ཏེ་ཟིན་བྲིས་ཀྱང་ཡོད། དེ་ཉིད་ཀྱིས་ལོ་ལྟར་སྟོན་དཔྱིད་ཞལ་
ལུང་དང་བདེ་ལམ་གང་རུང་རེའི་མཇུག་བདེ་གསང་འཇིགས་གསུམ་གྱི་བསྐྱེད་རྫོགས་རེས་
མོས་སུ་གནང་བས་སྟོན་དཔྱིད་ཀྱི་ལམ་ཁྲིད་ཚར་གསུམ་ལ་ཕྱིན་ན་བདེ་གསང་འཇིགས་
གསུམ་གྱི་བསྐྱེད་རྫོགས་ཀྱང་ཐོབ་ཡོང་བས་བྲག་དཀར་དཀའ་བཅུ་རིན་པོ་ཆེས་དེ་ལས་ཚར་
ཁ་ཤས་གསན་འདུག ཀུན་མཁྱེན་འཇམ་དབྱངས་བཞད་པས་སྲད་རྒྱུད་ལས་གདམས་པ་
བཞེས་པའི་རྣམ་ཐར་ལ་བསམ་ན་བདེ་གསང་འཇིགས་གསུམ་གྱི་ཁྲིད་ཆ་ཚང་ཞིག་མེད་མི་
རུང་དུ་གོ་ནས་བྲག་དཀར་དཀའ་བཅུ་རིན་པོ་ཆེ་གདན་འདྲེན་ཞུས་ཀྱང་རེ་ཞིག་མ་ཕེབས།
ལན་གཅིག་ཕྱག་བྲིས་ཚིགས་བཅད་མ་ཞིག་བྱུང་བར་འཆི་བ་ལ་བསྒུག་ནས་ཡོད་ཚུལ་གནང་
འདུག་པས་གདན་འདྲེན་ཞུ་དགོས་པར་གོ་ནས་ཆིབས་པ་མི་སྣ་དང་བཅས་མངགས་པ་ཕེབས་
འཕྲལ། ཁྱེད་ཚོ་གསར་རུར་སོང་བ་རེད། སྔོན་ཚེ་བསྐྱེད་རྫོགས་རེའི་ཁྲིད་བྱེད་ནའང་ཅུང་ཟད་
རེ་བློ་ལ་ཡོད། ད་ལྟ་ཐམས་ཅད་བརྗོད་ནས་མེད་པས་ཅི་བྱེད་གསུངས། དཔའ་རིས་དམ་ཆོས་
ཀྱིས། ད་གནང་མ་ཐུབ་ཀྱང་མཇལ་བ་ཐུགས་ལ་བཏགས་ཞུས་པས། དོན་མེད་ལག་པ་མགོར་
བཞག་ནས་རྟོགས་པ་སྐྱེ་བར་འཇུག་མཁན་དེ་ང་མ་རེད་གསུངས། གསུང་བཤད་ཐམས་ཅད་
་མ་འདྲེས་པར་བཞུགས་ཤིང་། བཤད་པ་གཞན་མི་བསྲེ་བར་བླ་མས་གང་གནང་སྐུའི་རྣམ་
 

འགྱུར་ཚུན་ཆད་ཆད་ལྷག་མེད་པར་སྟོན་པས་ངེད་ཀྱི་བླ་མ་རྣམས་ཀྱི་ཁྲོད་ན་ཁྲིད་གནང་བ་ལ་
ཁོང་འགྲན་ཟླ་མེད། ཡང་ཀུན་མཁྱེན་འཇམ་དབྱངས་བཞད་པ་ནས་མང་ར་མཁན་པོ་བློ་བཟང་
ངག་དབང་། ཁྲི་ནམ་མཁའ་བཟང་། ཡོངས་འཛིན་ཡེ་ཤེས་རྒྱལ་མཚན། དེ་ལས་གུང་ཐང་
འཇམ་པའི་དབྱངས་ཀྱིས་གསན། དེ་ལྟར་གུང་ཐང་འཇམ་པའི་དབྱངས་དང་། དཀའ་བཅུ་རིན་
པོ་ཆེ་རྣམ་གཉིས་ལས་བདག་གིས་ཐོབ་པས་ང་ཡན་ཆད་ཀྱི་བླ་མ་དེ་རྣམས་ངེས་པར་རྡོ་རྗེ་
འཆང་གཅིག་ནས་གཅིག་ཏུ་བརྒྱུད་པ་ཤ་སྟག་ཡིན། ད་ལྟ་དུས་ཀྱི་ཐ་མ་ལ་སླེབས་པས་གདམས་
པ་འདི་འདྲ་བ་བདག་ལྟ་བུའི་ཁ་རྩེད་བྱེད་པ་ཤིན་ཏུ་ཡ་ང་བར་སྣང་ན་ཡང་སྔོན་ལས་ཀྱིས་འདི་
འདྲ་ཞིག་ཏུ་སོང་བས་དོན་གཉེར་ཅན་འགས་ནན་ཏན་བྱེད་པའི་ངོར་བླ་མའི་གསུང་བཞིན་
འབུལ་བ་ཡིན་གསུངས། སྔོན་ཕལ་ཆེར་མང་མཐའ་ཉེར་ལྔ་མན་ཆད་ལ་གནང་བ་ཤས་ཆེ་
བས་དགེ་བའི་བཤེས་གཉེན་འགའ་ཞིག་བཀའ་དམ་པོ་གནང་བ་ཡོད། བསོད་གྲགས་རྡོ་རྗེ་
འཆང་ནས་རྟོགས་པ་ཅན་ཚོ་ལ་མན་ངག་གཞན་ལ་མ་གསང་ན་གནོད་ཚུལ་ཞིག་ཡོད་རྒྱུ་
རེད། ང་ལ་དེ་མེད་པས་རེ་རེ་བཀླག་རྒྱུ་བྱུང་ན་ཡང་སྐལ་པ་ཡག་པོ་རེད་གསུངས་ནས་བཀའ་
ཧ་ཅང་དམ་པ་མི་མཛད་དོ། དེས་ན་ཆོས་ཉན་པ་ལ་དགག་ཕྱོགས་ནས་སྣོད་ཀྱི་སྐྱོན་གསུམ་
སྤང་། སྒྲུབ་ཕྱོགས་ནས་འདུ་ཤེས་དྲུག་བསྟེན་དགོས། སྣོད་ཀྱི་སྐྱོན་གསུམ་ལས་ཐ་མ་སྤོང་
དཀའ་བས་དེའི་ཆེད་འདུ་ཤེས་དྲུག་གསུངས། དེའི་དང་པོ་རང་ལ་ནད་པའི་འདུ་ཤེས་འདི་གལ་
ཆེ་བས་སྟོན་པས་ཆོས་འཁོར་བསྐོར་བའི་ཐོག་མར། སྡུག་བསྔལ་ཤེས་པར་བྱ་གསུངས། དེས་
ན་སྡུག་བདེན་གྱིས་བསྡུས་པའི་སྣོད་བཅུད་ལ་མི་རྟག་ཅིང་སྡུག་བསྔལ་བའི་འདུ་ཤེས་ཉེ་བར་
བཞག་ནས་ཚེ་འདི་ལས་བློ་ལོག་སྟེ་ཕྱི་མ་ཕན་ཆད་ཀྱི་དོན་སེམས་པ་ཞིག་གལ་ཆེ། མཉམ་
མེད་ཇོ་བོ་ཆེན་པོར་ཚེ་འདིའི་དོན་དུ་སྦྱིན་སོགས་ལ་ཞུགས་ནས་འབྲས་བུ་ཅི་མཆིས་ཞུས་
པས། དེ་ཁོ་ན་ཉིད་མཆི་གསུངས། ཕྱི་མར་ཅི་མཆིས་ཞུས་པས། ངན་སོང་གསུམ་མཆིས་
 

གསུངས་པས་ཆོས་ཟབ་མི་ཟབ་གང་ཟག་ཟབ་མི་ཟབ་ལ་རག་ལས། ཚེ་འདིའི་སྣང་ཤས་ལས་
མ་ལོག་ན་ཆོས་ཡོང་ལུགས་མེད། ཕྱི་མ་ཕན་ཆད་དོན་དུ་གཉེར་ནས་ཞུགས་ན་སྐྱེས་བུ་ཆུང་
ངུའི་ཆོས། རང་ཉིད་ཐར་པའི་གོ་འཕང་ཙམ་དོན་དུ་གཉེར་ནས་ཞུགས་ན་འབྲིང་གི་ཆོས། གཞན་
དོན་དུ་བླ་མེད་བྱང་ཆུབ་དོན་དུ་གཉེར་ནས་སྐྱེས་བུ་ཆེན་པོའི་ཆོས་སུ་འགྱུར་བས། རྗེ་བདག་
ཉིད་ཆེན་པོས། བསམཔ་བཟང་ན་ས་དང་ལམ་ཡང་བཟང་། །བསམ་པ་ངན་ན་ས་དང་ལམ་
ཡང་ངན། །ཐམས་ཅད་བསམ་པ་དག་ལ་རག་ལས་པས། །གསུངས་པ་ལྟར་འཁོར་ལོ་བདེ་
མཆོག་ཟབ་པས་མི་ཆོག་གི། ཀུན་སློང་གི་འཁྱེར་སོ་ལེགས་པོ་མེད་ན་རྒྱ་གར་དུ་ཀྱེ་རྡོ་རྗེའི་
རྣལ་འབྱོར་པས་རྒྱུན་ཞུགས་ཐོབ་པའི་ལོ་རྒྱུས་ཇོ་བོའི་སྙན་དུ་གསོལ་བས། ཨ་ཙ་མ། དམྱལ་
བར་མ་སོང་བ། གསུངས་པའི་གཏམ་རྒྱུད་ལྟར་ཡིན་པས་ཀུན་སློང་ཁྱད་པར་ཅན་གསལ་
འདེབས་དགོས། དེ་ལྟར་ཉམས་སུ་ལེན་པ་ལ་ཤེས་དགོས་པས་ཐོས་བསམ་རྒྱ་ཆེན་པོ་མ་ནུས་
ན་ཡང་བླ་མ་ལས་ཁྲིད་ཉན་ནས་གོ་བ་ཚོལ་བ་གྲུབ་མཐའ་རིས་མེད་ལ་དར་སོ་ཆེ། དེའང་རྗེ་
བདག་ཉིད་ཆེན་པོས་རྨོངས་པའི་མུན་པ་སེལ་བ་ལ་ཐོས་པ་གལ་ཆེ་བར་འདུག་སྙམ་ནས་
གཞན་ལ་ཟོན་མ་བྱས་པར་དེ་གཅིག་པུར་འབད་ན་ཚུལ་འཆལ་གྱི་ལྗིད་ཀྱིས་ནོན། ཡོན་ཏན་གྱི་
གཞི་མ་ཚུལ་ཁྲིམས་ཡིན་སྙམ་ནས་དེ་ཁོ་ནར་འབད་ན་བླང་དོར་གྱི་གནས་ལ་རྨོངས་པ་སེལ་
མི་ནུས་པས། མི་དཔའ་བོས་གཞན་ཕམ་པ་ཁོ་ན་ལྷུར་མི་བྱེད་པར་ཚུར་མཚོན་གྱིས་འདེབས་
པ་ལའང་བག་ཟོན་བྱེད་པ་ལྟར་ཆ་ཐམས་ཅད་ནས་བློ་ངོར་འདུམ་ཞིང་ཚགས་སུ་ཚུད་པ་ཞིག་
དགོས་གསུངས་པ་ལྟར་བྱའོ། ། ༈ གཉིས་པ་ལ་སྤྱིའི་ཆིངས་དང་། སྒྲུབ་ཐབས་དངོས་ཀྱི་དོན་
ནོ། དང་པོ་ནི། རྩ་རྒྱུད་ལེའུ་དང་པོས་བཤད་བྱའི་དོན་མདོར་བསྟན། ལྷག་མ་ཞེ་དགུས་རྒྱས་
པར་བཤད། ང་གཅིག་པས་དེ་དག་གི་དོན་རིམ་གཉིས། རྒྱུད་བཅས་བཤད་ཐབས་དེ་ཉིད་བཅུ་
བཞིར་བསྡུས་ནས་སྟོན་ཅིང་། དེ་དག་གི་སྲུབ་ནས་རིམ་གཉིས་ཐོར་བུར་གསུང་པ་བསྡུ་དགོས་
 

ལ། ལེའུ་ཐོག་མཐའ་གཉིས་ལ་གོ་བ་ལེགས་པར་ཆགས་ན་རྒྱས་བཤད་ཕལ་ཆེར་ལས་ཚོགས་
དང༌། རིགས་ལྡན་མ་མཆོད་པ་ལ་སོགས་པ་མང་པོ་ཞིག་གསུངས་པ་ལས་འདུས་པའི་རྒྱུད་ལྟ་
བུའི་ཚིག་རེ་རེ་བཞིན་མཐའ་དྲུག་ཚུལ་བཞིས་འཆད་པའི་རྒྱ་ཆེ་བ་ཞིག་མིན་ནོ། དེས་ན་ལེའུ་
ཐོག་མཐའ་གཉིས་ཁ་ཏོན་བྱས་ན་རྒྱུད་དོན་གྱི་ཉམས་ལེན་གྱི་གནད་ཚང་ཞེས་དམ་པ་གོང་མ་
རྣམས་གསུངས། དེ་ཉིད་བཅུ་བཞི་ནི། རྩ་རྒྱུད་ལེའུ་ང་གཅིག་པ་ལས། གོས་དང་ཕྱག་རྒྱ་ལྔ་ལ་
སོགས། །ཞེས་པ་ནས། དེ་ལྟར་དེ་ཉིད་བཅུ་བཞི་ནི། །མདོར་བསྡུས་ནས་ནི་བཤད་པ་
ཡིན། ། ཞེས་གནས་དང་ཕྱག་རྒྱའི་དེ་ཉིད། ཤེས་རབ་ཡན་ལག་གི་དེ་ཉིད། ཕུར་བུ་གུར་གྱི་དེ་
ཉིད། ཨཱ་ལིའི་དེ་ཉིད། ཀཱ་ལིའི་དེ་ཉིད། རྒྱུ་སོགས་སྟོང་པ་སྔོན་དུ་འགྲོ་བའི་དེ་ཉིད། འཇུག་པ་སྒྲ་
ལ་སོགས་པའི་དེ་ཉིད། བསྡུས་པའི་སྦྱོར་བ་དང་ལྡན་པའི་དེ་ཉིད། བདུད་རྩི་ཚིམ་བྱེད་ཀྱི་དེ་
ཉིད། མྱང་འདས་ཀྱི་དེ་ཉིད། ལག་མཆོད་ཀྱི་དེ་ཉིད། དབང་བསྐུར་བའི་དེ་ཉིད། གོ་ཆའི་དེ་ཉིད།
སྔགས་མཆོད་ཀྱི་དེ་ཉིད་རྣམས་སོ། དེ་ཉིད་བཅུ་བཞིས་རྒྱུད་དོན་ཐམས་ཅད་བསྡུས་པས་ཕྱི་
བསྐྱེད་རིམ་དང་སྦྱར་ན་དང་པོ་གོས་ཀྱི་སྐད་དོད་བཱ་ས་ན་ཞེས་པ་གནས་ལའང་འཇུག་པས་
སྒྲུབ་པའི་གནས་དང་། ལྷའི་གནས་གཞལ་ཡས་ཁང་། རྒྱན་དྲུག་བགོས་ཏེ་ཆོས་སུ་འཇུག་ཚུལ་
བསྟན། གཉིས་པས་སྒྲུབ་གྲོགས་ཕྱག་རྒྱ་ཚོལ་བ། གསུམ་པས་བསྲུང་འཁོར་དང་ཚོགས་ཞིང་
ཡང་མཚོན། བཞི་པ་དང་ལྔ་པས་དབྱངས་གསལ་ལས་ཟླ་ཉི་བསྐྱེད་པ། དྲུག་པས་ཡེ་ཤེས་ཀྱི་
ཚོགས་སྟོང་ཉིད་བསྒོམ་པ། བདུན་པས་ནཱ་ད་ནམ་མཁར་འཇོག་པ་ནས་རྒྱུ་རྡོ་རྗེ་འཛིན་པ་ཧཱུྃ་དུ་
བསྐྱེད་པའི་བར་བསྟན། བརྒྱད་པས་ལྷ་བསྐྱེད་ནས་ཡེ་ཤེས་པ་བཞུག་པའི་ཚུལ། དགུ་པས་ཕྱི་
ནང་གི་མཆོད་པ། བཅུ་པས་ཉེར་བསྡུ་དང་རྫོགས་རིམ་རྣལ་འབྱོར་ཆེན་པོ། བཅུ་གཅིག་པས་
ལག་མཆོད་སོགས་གཡོན་པའི་ཀུན་སྤྱོད། བཅུ་གཉིས་པས་ལྷ་དང་སློབ་མར་དབང་བསྐུར་བ་།
བཅུ་གསུམ་པས་གོ་ཆའི་ལྷ་དང་ཡི་གེ་འགོད་ཚུལ། བཅུ་བཞི་པས་སྔགས་མཆོད་བསྟན་ཏེ་
 

ཞིབ་པར་རྒྱུད་འགྲེལ་ལས་ཤེས་སོ། ། ༈ གཉིས་པ་སྒྲུབ་ཐབས་དངོས་ལ། གང་གིས་ཉམས་
སུ་ལེན་པའི་རྟེན། གང་དུ་ཉམས་སུ་ལེན་པའི་གནས། དེར་རྣལ་འབྱོར་གྱི་ཡོ་བྱད་འདུ་བྱ་བ།
ཅི་ལྟར་ཉམས་སུ་ལེན་པའི་ཚུལ་དང་བཞི། དང་པོ་ནི། སྣོད་རུང་དང་པོ་ལམ་ཐུན་མོང་བས་
རྒྱུད་སྦྱང་བ་ཡོད་ན་རབ། མིན་ཀྱང་ལམ་ཁྲིད་རྒྱས་པའམ་ཡོན་ཏན་གཞིར་གྱུར་མ་ལྟ་བུའི་སྟེང་
ནས་དམིགས་སྐོང་རེ་རེ་བཞིན་མཐར་བྱང་ཆུབ་ཀྱི་སེམས་ཀྱི་སྟེང་དུ་འབབ་ངེས་པའི་ཤར་
སྦྱངས་ནན་ཏན་དུ་བྱས་པའི་རྩི་མ་ཡལ་བའི་སྟེང་ནས་ཆོ་ག་ལ་འཇུག་དགོས། དེ་ཡང་བཤེས་
སྤྲིངས་ལས། རྒྱ་མཚོ་ཆེར་གཡེངས་གཉའ་ཤིང་བུ་ག་དང་། །ཞེས་སྟོང་གསུམ་གྱི་འཇིག་རྟེན་
རྒྱ་མཚོ་གཅིག་ཏུ་གྱུར་པ་འཁོར་བ་སྡུག་བསྔལ་གྱི་རྒྱ་མཚོའི་དཔེ། རུས་སྦལ་ནི་རང་ཉིད་ཀྱི་
དཔེ། ལོང་བ་ནི་མ་རིག་པའི་ལིང་ཏོག་གིས་བླང་དོར་ལ་ལྟ་བའི་མིག་ལྡོངས་པའི་དཔེ། རྒྱ་
མཚོའི་གཏིང་ན་གནས་པ་ཕལ་ཆེར་ངན་སོང་དུ་གནས་པའི་དཔེ། ལོ་བརྒྱ་ན་སྟེང་དུ་ལན་རེ་
ཐོན་པ་བདེ་འགྲོའི་དཔེ། ཐོན་ཀྱང་གསེར་གྱི་གཉའ་ཤིང་དང་མ་ཕྲད་པ་ནི་ཆོས་མ་དར་བའི་མུན་
བསྐལ་དང་། དར་ཀྱང་མཐའ་འཁོབ་སོགས་སུ་སྐྱེས་པའི་དཔེ། གསེར་གྱི་གཉའ་ཤིང་ནི་སངས་
རྒྱས་ཀྱི་བསྟན་པའི་དཔེ། བུ་ག་གཅིག་པ་འཇུག་སྒོ་སྐྱབས་འགྲོའི་དཔེ། ས་གཅིག་ཏུ་མི་གནས་
པ་ནི་བསྟན་པ་དར་ཀྱང་རྟག་པར་མི་གནས་པའི་དཔེ། རླུང་གིས་བདས་ཏེ་ཕྱོགས་ཕྱོགས་སུ་
འགྲོ་བ་ནི་ཡུལ་གཅིག་ཏུ་ནུབ་ཀྱང་གཞན་དུ་དར་བའི་དཔེ། རྒྱ་མཚོ་མི་སྐམ་པ་འཁོར་བ་མཐའ་
མེད་ཀྱི་དཔེ། རུས་སྦལ་མི་འཆི་བ་ལས་མ་ཟད་པར་སྐྱེ་བ་རྒྱུན་མི་འཆད་པའི་དཔེ། རུས་སྦལ་
དེའི་འགྲིན་པ་གསེར་གྱི་གཉའ་ཤིང་གི་བུ་གར་ཚུད་པ་སངས་རྒྱས་ཀྱི་བསྟན་པར་ཞུགས་པའི་
དཔེ་ཡིན་པས་དཔེ་གཞན་ལས་གསལ་ཞིང་། དེ་ལྟར་བསམ་ན་སྔར་ཕན་བསྟན་པ་དང་དབྱིས་
ཕྱིན་པར་འཇལ་མ་མྱོང་བའི་ཚོད་དང་། ཕྱིས་མི་སྲིད་པའི་ཚོད་ཙམ་དུ་ཡོད་པས། དལ་འབྱོར་
འདི་ནི་ཤིན་ཏུ་རྙེད་པར་དཀའ། །གསུངས། དེས་ན་སློབ་སྤྲིངས་ལས། བདེ་གཤེགས་ལམ་
 

བརྟེན་འགྲོ་བ་འདྲེན་པར་ཆས་གྱུར་ཀྱང་། །སོགས་ལྟར་ད་རེས་ལུས་དང་བསམ་པའི་སྒོ་ནས་
སྟོབས་ཆེ་བས་སྙིགས་དུས་ཀྱི་ཚེ་གཅིག་ལ་སངས་རྒྱས་ཀྱི་གོ་འཕང་སྒྲུབ་ཆོག་པའི་རྟེན་ཁྱད་
པར་ཅན་ཐོབ། བསྟན་པའི་ཡང་སྙིང་ཁམས་གསུམ་བླ་མ་ཙོང་ཁ་པ་ཆེན་པོའི་རིང་ལུགས་དྲི་མ་
མེད་པ་དང་ལན་གཅིག་སྟེས་དབང་གིས་མཇལ་བའི་དུས་འདིར་སྙིང་པོ་ལོན་པ་དགོས། སྙིང་
པོ་ལེན་ཚུལ་སྐྱེས་བུ་གསུམ་དང་། ཐེག་པ་ཆེ་ཆུང་། ཐེག་ཆེན་ལ་ཡང་སྤྱོད་པ་ཕྱིན་དྲུག་དང༌།
དེ་རེ་རེ་ལ་ཡང་སྣ་ཚོགས་ཡོད་ཀྱང་། རྗེ་ཐམས་ཅད་མཁྱེན་པས། དང་པོར་རྒྱ་ཆེན་ཐོས་པ་
མང་དུ་བསྩལ། །ཞེས་སོགས་གསུངས་པའི་དང་པོ་གཉིས་རྟོགས་བརྗོད་འདུན་ལེགས་མ་
དང༌། གསུམ་པ་ཉམས་མགུར་ལྟར་ཡིན་ཀྱང་། བློའི་མཐུ་ཞན་པས་དེ་འདྲ་དཀའ་བས་རྗེ་རང་
གིས་དེ་དག་གི་དོན་བསྡུས་ཏེ། དེ་ལྟར་རྒྱུ་དང་འབྲས་བུའི་ཐེག་ཆེན་གྱི། །ཞེས་སོགས་ལྟར་
ཚེ་འདི་ཕྱིའི་སྣང་ཤས་ལྡོག་པ་ནས་བརྩམས་ཏེ་ཐུན་མོང་བའི་ལམ་གྱིས་གཞི་བཟུང་། རིམ་
གཉིས་ཡན་ལག་དང་བཅས་པ་ལ་ཤར་སྒོམ་ཐུན་རེ་ཙམ་བྱེད་རྒྱུ་བྱུང་ན་ཡང་བསྟན་པ་ཡོངས་
རྫོགས་ལ་བག་ཆགས་ཐེབས་པས་ས་ཆོད་ཆེ། དེ་ཡང་དགེ་བའི་བཤེས་གཉེན་བསྟེན་ཏེ་དེས་
གདམས་པ་ལྟར་ངན་སོང་གསུམ་གྱི་སྡུག་བསྔལ་བཟོད་གླག་མེད་པའི་ཚུལ་མ་བསམ་ན་
སེམས་གཏིང་ནས་ཆོས་ལ་འཇུག་པ་མི་འོང་བས་དལ་འབྱོར་དང་མི་རྟག་པས་རྒྱུད་བསྐུལ།
ངན་སོང་གི་སྡུག་བསྔལ་རྗེས་སུ་དྲན་ཏེ་ཕྱི་མ་ཕན་ཆད་དོན་དུ་གཉེར་བའི་བློས་དཀོན་མཆོག་
ལ་སྐྱབས་སུ་སོང་ནས་དེའི་བསླབ་བྱ་ལས་འབྲས་ཀྱི་བླང་དོར་རྒྱལ་བའི་བཀའ་བཞིན་སྒྲུབ་ན་
བློ་ཆོས་སུ་སོང་བ་ཞེས་ཆོས་ལ་ཞུགས་པའི་ཚད་ཡིན། ལས་འབྲས་ཀྱི་བླང་དོར་རགས་པ་
ཙམ་ལ་འབད་ནས་ཕྱི་མར་ཚངས་དབང་སོགས་མཐོ་རིས་ཀྱི་རྟེན་ཙམ་ཐོབ་ཀྱང་སྐད་ཅིག་སྐད་
ཅིག་ལ་འཇིག་པས་མི་རྟག་ཅིང་། ངོ་བོ་སྡུག་བསྔལ་ལས་མ་འདས་ཚུལ་ལ་བསམ་ན་འདུ་བྱེད་
ཀྱི་སྡུག་བསྔལ་མཐའ་དག་ལས་ཐར་དགོས་པར་གོ། རང་ཉིད་ཐར་པ་ཙམ་གྱིས་མི་ཆོག་པར་
 

ནམ་མཁའ་དང་མཉམ་པའི་སེམས་ཅན་རྣམས་དེ་ལས་སྐྱོབས་པ་ལ་སྡུག་ཀུན་ཕྲ་མོ་ཚུན་ཆད་
འཇིགས་པ་མཐའ་དག་ལས་གྲོལ་བའི་སངས་རྒྱས་ཀྱི་གོ་འཕང་ཐོབ་དགོས། དེ་ཡང་ཡུན་རིང་
པོར་སེམས་ཅན་རྣམས་སྡུག་བསྔལ་དྲག་པོས་མནར་བ་ལ་མི་བཟོད་པའི་སྙིང་རྗེས་ཡིད་
བསྐུལ་ཏེ་སྔགས་དང་འབྲེལ་བར་ཚེ་འདི་དང་། དེ་ལས་ཀྱང་སྙིགས་དུས་ཀྱི་ཚེ་གཅིག་དང་། དེ་
རིང་སང་གཉིས་ལས་ཀྱང་ད་ལྟ་ཉིད་དུ་སངས་རྒྱས་ཀྱི་གོ་འཕང་ཐོབ་ནས་འགྲོ་རྣམས་སྒྲོལ་
འདོད་ཀྱི་བྱང་ཆུབ་སེམས་ལ་བཅོས་མིན་གྱི་མྱོང་བ་ཐོན་ན་སྔགས་ལམ་ལ་ཞུགས་པར་འཇོག་
པས་དེ་འདྲའི་བསམ་པ་བཅོས་མ་ཚུན་ཚད་ལ་བློ་ཡང་ཡང་སྦྱངས་ནས་ཐེག་པ་ཆེན་པོའི་
རིགས་ཀྱི་ནུས་པ་བརྟས་པའི་ཐབས་ལ་འབད་པར་བྱའོ། སྣོད་རུང་གཉིས་པ་འཁོར་ལོ་སྡོམ་
པའི་དབང་ཐོབ་ནས་དམ་ཚིག་བསྲུང་བ་ལམ་འདིའི་རྨང་གཞི་ཡིན་པས་གལ་ཆེ། གང་ཟག་
ཁྱད་པར་ཅན་ལ་བུམ་དབང་བསྐུར་ཏེ་ཐ་མལ་སྣང་ཞེན་གྱི་དྲི་མ་སྦྱངས་ནས་བསྐྱེད་རིམ་བསྒོམ་
པ་ལ་དབང་བར་བྱས་པས་རིམ་པ་དང་པོ་ངོ་འཕྲོད། གསང་དབང་བསྐུར་བས་རླུང་སྔགས་ཐ་
དད་དུ་འཛིན་པའི་སྣང་ཞེན་གྱི་དྲི་མ་སྦྱངས་ནས་སྒྱུ་ལུས་བསྒོམ་པ་ལ་དབང་བར་བྱས་པས་
ཀུན་རྫོབ་སྒྱུ་མའི་རྫོགས་རིམ་ངོ་འཕྲོད། ཤེར་དབང་གིས་ཡིད་ཀྱི་དྲི་མ་སྦྱངས་ནས་ལམ་འོད་
གསལ་བསྒོམ་པ་ལ་དབང་བར་བྱས་པས་དོན་དམ་འོད་གསལ་གྱི་རྫོགས་རིམ་ངོ་འཕྲོད། །
དབང་བཞི་པས་སྒོ་གསུམ་གྱི་དྲི་མ་སྦྱངས་ནས་ཟུང་འཇུག་བསྒོམ་པ་ལ་དབང་བར་བྱས་པས་
གཉིས་མེད་ཟུང་འཇུག་གི་རྫོགས་རིམ་ངོ་འཕྲོད་ནས་རིམ་གཉིས་ཀྱི་རྟོགས་པ་སྐྱེ་བས། རྡོ་རྗེ་
འཆང་གིས་དབང་བསྐུར་རྒྱུད་བཤད་པས་མན་ངག་ཐམས་ཅད་རྫོགས་པ་ལས་སླར་ཡང་རིམ་
གཉིས་ཀྱི་ཁྲིད་གནང་བ་ག་ལ་ཡིན། གང་ལྟར་བུམ་དབང་གིས་བསྐྱེད་རིམ་དང་། ལྷག་མ་
གསུམ་གྱིས་རྫོགས་རིམ་ལ་དབང་བ་དང་། དབང་བཞིས་དྲི་མ་བཞི་འཁྲུད་ཅིང་། སྐུ་བཞི་
འགྲུབ་པའི་ས་བོན་འཇོག་པ་དང་། ཐུན་དྲུག་རྣལ་འབྱོར་གྱི་སྒོས་ཉི་མ་རེ་བཞིན་བསྔོ་བགྲང་
 

གིས་ལྟུང་བ་དང་ཞག་ཏུ་མ་འགྲོག་པ་ལ་བརྩོན་པར་བྱའོ། ། ༈ གཉིས་པ་གང་དུ་ཉམས་སུ་
ལེན་པའི་གནས་ནི། མདོ་སྡེ་རྒྱན་ལས། བློ་ལྡན་གང་དུ་སྒྲུབ་པའི་ཡུལ། །ཞེས་སོགས་ལྟར་
ལེགས་པར་རྙེད་པ་ནི། ཟས་གོས་གནས་མལ་གང་འདོད་དགོས་ན་བསམ་པ་ཕྱིན་ཅི་ལོག་ཏུ་
འགྲོ་བས་སྒྲུབ་པའི་ཆ་རྐྱེན་སྲོག་འཚོ་ཙམ་འབྱོར་བས་ཆོག་པ་ལཱུ་ཨི་པ་ཉའི་རྒྱུ་ལྟོ་རུལ་པ་དང་།
མིད་ལ་ཟྭ་ཚོད་ལ་བརྟེན་ནས་མཆོག་གི་དངོས་གྲུབ་བརྙེས་པ་ལྟར་འདོད་ཆུང་ཆོག་ཤེས་ལ་
རག་ལས། ལྟོ་རྒྱབ་ལ་ཆགས་ཞེན་ཆེ་བ་ཆོས་མི་འོང་བའི་རྭ་བ་ཆེན་པོ་ཡིན། རྗེ་ཡབ་སྲས་
ཀྱང་འོལ་ཁར་བཅུད་ལེན་མཛད་དེ། རྟོགས་ལྡན་པས་ཤུག་འབྲུ་ཁ་ཤས་རེ་གསོལ་བས་བླ་མ་
ཤུག་འབྲུ་བར་གྲགས། འདོད་ཆུང་ཆོག་ཤེས་མ་ཐུབ་ནའང་དེ་ལ་སྨོན་ལམ་འདེབས། རྒྱལ་པོ་
གདུག་པ་ཅན་དང་གཅན་གཟན་གཏུམ་པོས་འཚེ་བ་མེད་པས་གནས་བཟང་བ། ས་ཆུ་སོགས་
ཀྱིས་ལུས་ལ་ནད་མི་སྐྱེད་པས་ས་བཟང་བ། སྒྲུབ་པ་ལ་བར་ཆད་མི་བྱེད་པར་གོང་འཕེལ་དུ་
གཏོང་བའི་གྲོགས་བཟང་པོ་སོགས་ལས་དང་པོ་པ་ལ་ཡིད་མཐུན་གྱི་གནས་གལ་ཆེ། བརྟན་པ་
ཅུང་ཟད་ཐོབ་ནས་རྩ་རྒྱུད་ལས། རི་བོ་ཚང་ཚིང་སྨན་ལྗོངས་དང་། །ཞེས་སོགས་དང་། མངོན་
བརྗོད་ལས། རི་སུལ་དང་ནི་རི་རྩེ་དང་། །ཞེས་སོགས་ལྟར་རི་མཐོན་པོའི་རྩེ། ཤིང་གཅིག
མ་མོ་བདུན་གྱི་གནས། ལམ་གྱི་བཞི་མདོ། མི་མ་ཡིན་གནས་པའི་ལྷ་ཁང་། མཆོད་རྟེན་རྙིང་པ་
སོགས་དང་། ཁྱད་པར་འབར་འཛག་བསྒོམ་པ་ལ་ཆུ་ཆེན་གྱི་འགྲམ། འོད་གསལ་ལ་གདོད་
ནས་གྲུབ་པའི་དུར་ཁྲོད་སོགས་ནང་གི་ཉམས་ལེན་དང་རྗེས་སུ་མཐུན་པའི་གནས་བྱུང་ན་
ལེགས་སོ། །གསུམ་པ་དེར་རྣལ་འབྱོར་གྱི་ཡོ་བྱད་འདུ་བྱ་བ་ནི། རྒྱུད་ལས་མཎྜལ་བྱི་དོར་བྱ་
བར་གསུངས་པས་གནས་ཁང་དང་། མཆོད་གཏོར་གྱི་སྟེགས་སོགས་བྱི་དོར་ལེགས་པར་
བྱས། བ་བྱུང་གི་རྐྱང་ནུལ་དང་བྱུགས་པས་བགེགས་མི་འཇུག བདུད་རྩི་ལྔ་བཏབ་པས་
དངོས་གྲུབ་མྱུར། མེ་ཏོག་གཅལ་དུ་བཀྲམ། དམིགས་རྟེན་ཧེ་རུ་ཀའི་བྲིས་འབུར་གྱི་སྐུ་མཐོ་
 

དམའ་རན་པའི་དྲང་ཐད་བཤམས། དེའི་མདུན་དུ་སྲད་དང་སྨད་རྒྱུད་པས་ཤ་ཆང་བདུད་རྩི་
བསྲེས་པའི་གཏོར་མ་སྙིང་པོ་ཟླུམ་པོ་མཐར་བཤོས་བུའམ་བཅད་ཁམ་རེ་གཅིག་གིས་བསྐོར་
བ། ཤ་ལྔ་ལ་ཟན་གྱིས་གླང་པོ་སོགས་ཀྱི་གཟུགས་བཟོས་པར་རང་དགར་ཤི་བར་མོས་ནས་དེ་
གཏོར་ཟན་དང་བསྲེ། ཆང་ནི་གྲ་སར་དགག་བྱ་ཆེ་བས་འབྲུ་ལེགས་པར་བཙོས་པ་ལ་ཕབ་
བཏབ་ནས་མནན་ཏེ་ཆང་གཙག་རན་པའི་ཚོད་དུ་སྐམ་ནས་རྗེན་འཐག་བྱས་པའི་ཕྱེ་ཆུ་དྲོན་
པོའི་ནང་དུ་བཏབ་ན་ཆང་དྲི་ཐོན་ཡོང་བ་རྟེན་འབྲེལ་གྱི་རྫས་སུ་ཆོག་ཅེས་ཀུན་མཁྱེན་འཇམ་
དབྱངས་བཞད་པས་ཕྱག་བཞེས་མཛད་པར་འཇམ་དབྱངས་བདེ་བའི་རྡོ་རྗེས་གསུངས། ཤ་
ཆང་མ་འབྱོར་ན་བདུད་རྩི་རིལ་བུ་བཏབ་ན་དངོས་གྲུབ་མྱུར་དུ་འགུགས་པའི་ལྕགས་ཀྱུ་ལྔ་
དང༌། དངོས་གྲུབ་གསལ་བར་བྱེད་པས་སྒྲོན་མ་ལྔ་ཞེས་བསྔགས་པས། རྣལ་འབྱོར་པ་མཆོག་
གིས། རྒྱུད་ལས། སྦྲང་རྩི་མཚལ་དང་ག་བུར་བཅས། །ཞེས་སོགས་ལྟར་ཐོད་པའི་ནང་དུ་ཤ་
དང་བདུད་རྩི་དངོས་འདུས་པའི་རྩ་རྒྱུད་ལྟར་སྦྱངས་རྟོགས་སྦྱར་གསུམ་བྱས་པ་དང་ལས་དང་
པོ་པས་རྟོག་པས་འཆུན་དཀའ་བས་ས་སྐྱ་གོང་མའི་དུས་ཀྱི་རིལ་བུ། བཀྲས་ལྷུན་གྱི་བདུད་རྩི་
རིལ་བུའམ། ཡང་གླང་ཆེན་ཤའི་དོད་གི་ཝཾ་དང་། དེས་མཚོན་ཤ་ལྔའི་དོད་ཨ་རུ་གསེར་མདོག་
དང་ཤ་ཆེན། བྱང་སེམས་དཀར་པོའི་དོད་ཅོང་ཞི། རཀྟའི་དོད་ཙནྡན་དམར་པོ། དྲི་ཆེན་གྱི་དོད་
ཛ་ཏི། དྲི་ཆུའི་དོད་སི་ལའམ་ཁྲུས་ཆུ། གཞན་སིནྡྷ་ར་དཀར་དམར། སྦྲང་རྩི། མཚལ། ག་བུར་
སོགས་རྒྱུད་ཀྱི་ཚིག་རིས་ལྟར་གྱི་སྨན་དང་བྱིན་རྟེན་སྦྱར་བའི་རིལ་བུ་ཐོད་པ་ཁ་སྦྱོར་དུ་བཞག་
ལ་ལྷའི་ང་རྒྱལ་གྱིས་ནང་མཆོད་ལྟར་བྱིན་གྱིས་བརླབ། སྟེང་གི་འབྲུ་གསུམ་གྱི་འོད་ཟེར་གྱིས་
རྒྱལ་བ་སྲས་བཅས་ཀྱི་བྱིན་རླབས་དང་ནུས་མཐུ་མ་ལུས་པ་བསྡུས་ནས་ཐོད་པའི་ནང་གི་
བདུད་རྩི་ལ་ཐིམ་པར་མོས་ལ་ཐུན་བཞིར་བཅད་དེ་རྟགས་མ་བྱུང་གི་བར་འབྲུ་གསུམ་བཟླས་
པའི་རིལ་བུ་ལ་བྱའོ། རང་གི་ཆོས་སྐྱོང་དང་། མཁའ་འགྲོའི་སྤྱི་གཏོར། གཞི་བདག་དང་སྔོན་
 

འགྲོའི་གཏོར་མ་སོགས་ཀྱང་བཤམས། གཏོར་མ་དམར་པོ་བསྟན་པ་སྙིགས་པའི་རྟགས་ཞེས་
ཇོ་བོ་མ་མཉེས་པའི་གསུང་སྒྲོས་ཡོད་པས་དེ་འདྲ་སྦེད་པ་དང༌། རྡུལ་གྱིས་མི་གོས་པའི་ཕྱིར་
གཏོར་སྒམ་དུ་འཇོག ཕམ་མཐིང་ཆུང་བ་ཐང་ཆུ་བའི་ཐུགས་དམ་གྱི་རྟེན་བདེ་མཆོག་གི་ཐང་
ཀའི་དུར་ཁྲོད་ཀྱི་ཀླུ་གཞན་གྱིས་མཐོང་བས་ཤ་བཀྲའི་ནད་ཀྱིས་ཐེབས་པའི་ལོ་རྒྱུས་ཡོད་པས་
དེ་འདྲའི་དགག་བྱ་ཡོད་ན་ཐང་ཀར་ཞལ་ཁེབས་འབུལ། རྒྱ་གར་གྱི་གྲུབ་ཆེན་དུ་མ་དང་། མིད་
ལ་སོགས་མི་མེད་ཀྱི་རི་སུལ་དང་ཐང་སྟོང་དུ་བཞུགས་པ་ལ་སྐུ་གསུང་ཐུགས་རྟེན་དང་མཆོད་
གཏོར་བཀྲ་ལམ་མེ་བའི་གཤོམ་ཅན་མེད་ཀྱང་ཉམས་ལེན་གྲུབ་འདུག་པས་རྟེན་དང་མཆོད་
གཏོར། དམ་རྫས་རྡོར་དྲིལ་ཁ་ཊཾ་ཅང་ཏེའུ་རྒྱན་དྲུག་སོགས་རི་མོར་བྲིས་པ་ཚུན་ཆད་སྤྱི་སྒོས་
རྟེན་འབྲེལ་ཚང་བ་བྱས་པས་འཐུས། དེ་དག་ཆ་ཚད་དང་ལྡན་པ་བཞེངས་ནས་བྱིན་གྱིས་
བརླབ་པ་སོགས་ཚད་ལྡན་འདོད་ན་རྣལ་འབྱོར་རོལ་པའི་དགའ་སྟོན་ལྟར་བྱ་སྟེ། དམ་ཚིག་གི་
རྫས་རྣམས་ཚོགས་ན་དཔའ་བོ་མཁའ་འགྲོ་རྣམས་མཉེས་ནས་པདྨའི་ཚལ་ལ་བུང་བ་བཞིན་
འདུ་ཞིང་གཟིགས་པའི་གནད་ཆེ། དེའི་མདུན་དུ་འབུལ་ཡུལ་གྱི་གཡོན་ནས་འགོ་བརྩམས་པའི་
བདག་མདུན་གྱི་མཆོད་པ་ཆུ་གཉིས་ཉེར་སྤྱོད་སོགས་དང་། གྲུབ་ན་བདག་བསྐྱེད་ལ་རང་དང་།
མདུན་བསྐྱེད་ལ་ལྷའི་ཕྱོགས་ནས་འགོ་བརྩམས་པ་ལྷ་གྲངས་སམ་བཅུ་སོགས་བཤམས། མཆོད་
འགོ་གཡོན་ནས་བྱེད་པའི་རྒྱུ་མཚན་གཡས་པས་ཐབས་དང་། གཡོན་པས་ཤེས་རབ་མཚོན་
ཞིང༌། རྒྱུད་འདིར་ཤེས་རབ་དོན་དམ་འོད་གསལ་གྱི་ཉམས་ལེན་སྩལ་དུ་འདོན་པའི་ཆེད་ཡིན།
རང་གི་གདན་འོག་ཏུ་སྒྲུབ་པ་མི་འགྱུར་བའི་རྟེན་འབྲེལ་དུ་སྣ་ཚོགས་རྡོ་རྗེ་འམ་གཡུང་དྲུང་
གཡས་སྐོར་བྲིས། དེའི་སྟེང་རྩ་ཀུ་ཤ་དང་དུར་བ་བཀྲམས། རོ་གདན་དངོས་སུ་བྱེད་ན་རོ་བྱེ་
མའི་ནང་མ་རུལ་བར་སྐམ་ལ་ཤིང་འཇམ་པོས་ཤ་རུས་སོགས་བརྡུང་བའི་ཕྱེ་མ་ཁ་དང་བཤང་
ལམ་ནས་ཕུད་པའི་པགས་པ་མཉེས་ནས་འདིང་བའམ། མེད་ན་རོ་རས་ལ་མིའི་གཟུགས་བྲི་
 

བའམ། མ་བྲིས་ཀྱང་རུང་། ཡང་ན་གདན་རོ་གདན་དུ་མོས། དངོས་སམ་བཅོས་པའི་སྐྲ་ཡོད་ན་
བཀྲོལ་ཞིང་། མེད་ན་བཀྲོལ་བའི་སྟངས་ཀ་དང་མོས་པ་བྱ། འདུལ་བྱ་དྲག་པོ་འཁོར་བཅས་རི་
རྒྱལ་གྱི་ལྷོ་ན་ཡོད་པས་ཁ་དེར་ཕྱོགས། སྟན་རྒྱབ་མཐོ་ལ་མདུན་དམའ་བ་ལ་ལུས་རྣམ་སྣང་གི་
ཆོས་བདུན་ནམ་བག་དང་ལྡན་པས་འཁོད། མདུན་དུ་མཁའ་འགྲོ་མཉེས་པའི་རྫས་ཅང་ཏེའུ་
དང༌། རྡོར་དྲིལ། ནང་མཆོད། བདུད་རྩི་རིལ་བུ་སོགས་རྣལ་འབྱོར་གྱི་ཡོ་བྱད་ཐམས་ཅད་
ཚོགས་པར་བྱ། མཚམས་ལ་སྡོད་པས་ཕྱི་དྲོའི་ཆར་སྔར་གྱི་ཕྱག་དར་བགེགས་གཏོར་དང་ལྷན་
ཅིག་གླུད་ཀྱི་ཚུལ་དུ་བཏང་སྟེ་ནག་ཕྱོགས་པ་རྣམས་བསྐྲད། གཉུག་མར་གནས་པ་དང་དཀར་
ཕྱོགས་པ་ལ་གཏོར་མ་བཏང་ནས་སྒྲུབ་པ་ལ་བར་ཆད་མི་འབྱུང་བའི་འཕྲིན་ལས་བཅོལ། མཚམས་
ཐོ་ལྷར་མི་བསྐྱེད་ན་རང་དེ་ལས་ཕར་འདའ་བ་དང་། གཞན་ཚུར་འོང་བའི་རྒྱུ་འགྲུལ་འགོག་པ་
དང་། ཐོ་འདིའི་ནང་ཚེ་འདི་ཕྱིའི་སྣང་ཤས། རང་གཅེས་འཛིན། ཐ་མལ་སྣང་ཞེན་སོགས་རྣམ་
རྟོག་ངན་པའི་རིགས་མི་སྐྱེ་ཞིང་། ཐུན་མོང་དང་ཐུན་མོང་མ་ཡིན་པའི་ཉམས་ལེན་མི་འདོར་
བའི་བརྡ་ཡིན་སྙམ་དུ་འཇོག་པ་འདི་གཙོ་ཆེ་བ་ལོ་ཆེན་རིན་བཟང་དང་། རྒྱལ་སྲས་ཐོགས་མེད་
པའི་རྣམ་ཐར་དང་། ཁ་རག་སྒོམ་ཆུང་གི་ཐོ་ཆོས་ལྟ་བུ་ཡིན། ལྷར་བསྐྱེད་ན་རྒྱལ་ཆེན་བཞིའམ་
གང་མོས་དང་། སྐབས་འདིར་ལས་ལྷ་དུམ་སྐྱེས་མའམ། བདེ་གསང་འཇིགས་གསུམ་གར་
རྗེའི་བཀའ་སྡོད་ཐུན་མོང་མ་ཡིན་པ་ལས་གཤིན་དུ་བསྐྱེད་ལ་འཕྲིན་ལས་བཅོལ། འོད་ཞུ་མི་
བྱེད་པའམ། ཞུ་ནས་ཐོ་ཅོག་གི་རྣམ་པར་བསམ་ཀྱང་ཆོག གདན་ལ་འཁོད་དེ་ལྷའི་ང་རྒྱལ་
གྱིས་སྔགས་ཡུངས་སམ། གསར་དུ་སྔགས་པའི་ཡུངས་ཀར་ཕྱོགས་བཞིར་འཐོར་ཞིང་ཞལ་
བཞི་པའི་སྔགས་བརྗོད། སྐབས་འདིར་གཡོན་པའི་མཐེབ་འཛུབ་ཀྱིས་སེ་གོལ་གཡོན་སྐོར་དུ་
གཏོགས། ཐུན་མོང་བའི་བསྲུང་འཁོར་བསྒོམ། གཡོན་པས་བདུད་རྩི་གནས་གསུམ་དུ་རེག་ལ་
སྒོ་གསུམ་རྡོ་རྗེ་གསུམ་གྱི་ངོ་བོར་བྱིན་གྱིས་བརླབ། ལག་པ་རྡོ་རྗེ་དང་བཅས་གདན་ལ་རེག་
 

པས་དབང་ཆེན་གསེར་གྱི་ས་གཞིའི་བར་རྡོ་རྗེའི་རང་བཞིན་དུ་བསམ་ལ་སྟོན་པས་རྡོ་རྗེ་གདན་
དུ་ཕྱི་ནང་གི་བདུད་བཅོམ་པའི་རྣམ་ཐར་དྲན། ཐུན་ལ་འཇུག་རེས་ཀྱིས་མ་དག་པ་སྦྱོང་བ་དང་།
བྱིན་རླབས་འཇུག་པའི་ཕྱིར་བདུད་རྩི་རིལ་བུའམ་བྱིན་གྱིས་བརླབས་པའི་ནང་མཆོད་ཁོང་དུ་
མིད། བདེ་གསང་ལ་མཚམས་ལ་འཇུག་པའི་དགུང་དེར་བླ་མའི་རྣལ་འབྱོར་སོགས་དགེ་སྦྱོར་
ཅི་རིགས་བསྐྱངས་ནས་སང་ཐོ་རངས་ལྷའི་རྣལ་འབྱོར་ལ་འཇུག་དགོས་པས། ཐུའུ་བཀྭན་རིན་
པོ་ཆེས་མཁའ་སྤྱོད་མ་ལ་ཉལ་ལྡང་ཁྲུས་ཀྱི་རྣལ་འབྱོར་སྔོན་དུ་གསུངས་པ་ལྟར་ཁྲིད་ཡིག་
གཞན་དུ་བདེ་མཆོག་ལ་དེ་ལྟར་སྦྱར་བ་ཡོད་ཀྱང༌། བླ་མས་དེ་ལྟར་མ་གསུངས། བགྲང་ཕྲེང་
ལ་བདུད་རྩི་རིལ་བུ་བྱུགས། འགྱུར་སྔགས་དང་ངག་བྱིན་རླབས་བྱས་ན་ལེགས། བླ་བརྒྱུད་
གསོལ་འདེབས་འདོད་ན་མདུན་གྱི་ནམ་མཁར་དྲིན་ཅན་རྩ་བའི་བླ་མ་དང་གཉིས་སུ་མེད་པའི་
རྒྱུད་ཀྱི་སྟོན་པ་ཧེ་རུ་ཀ་དང༌། ཞུ་བ་པོ་རྡོ་རྗེ་ཕག་མོ་ཡབ་ཡུམ། རྒྱུད་སྡུད་པ་པོ་གསང་བའི་
བདག་པོ་ནས་རྩ་བའི་བླ་མའི་བར་མཐོ་བརྩེགས་སུ་གསལ་བཏབ། ཚིག་རེ་རེ་བཞིན་དོན་དྲན་
བཞིན་དུ་དལ་བུས་བརྗོད་དེ་སྐུ་ལས་བདུད་རྩི་འབེབས་སྦྱངས་དང༌། སྐུ་གསུང་ཐུགས་ཀྱི་བྱིན་
རླབས་ཐམས་ཅད་རང་རྒྱུད་ལ་ཞུགས་པའི་མོས་པ་བྱ། མཐར་ཧེ་རུ་ཀ་ཡབ་ཡུམ་ནས་བརྩམས་
ཏེ་གཅིག་ལ་གཅིག་ཐིམ་གྱིས་རྩ་བའི་བླ་མར་ཐིམ། བླ་མ་སྐྱབས་གསུམ་ཀུན་འདུས་ཀྱི་བདག་
ཉིད་དེ་རང་གི་སྤྱི་བོར་བྱོན་ནས་རང་ལ་ཐིམ་པས་རང་རྩ་བརྒྱུད་ཀྱི་བླ་མ་རྣམས་དང་དབྱེར་
མེད་དུ་གྱུར་པར་བསམ། སྔོན་དུ་བླ་མའི་རྣལ་འབྱོར་དང་ལམ་ཁྲིད་མ་ཐུབ་ཀྱང་བླ་བརྒྱུད་ཀྱི།
གསོལ་བ་འདེབས་སོ་བྱིན་གྱིས་རློབས། །ཞེས་པའི་ཚིག་རེ་རེའི་ནང་ལམ་རིམ་གྱི་དམིགས་
སྐོར་ཆ་ཚང་བསྐྱངས་ཆོག གསུང་རབ་གདམས་པར་ཤར་ན་མི་རྟག་པའི་ཆོས་སྐོར་གྱི་ནང་
ཆོས་ཕུང་བརྒྱད་ཁྲི་བཞི་སྟོང་གི་ཉམས་ལེན་འདུ་བས་མཁྱེན་གསུམ་བསྡུས་སྒོམ་བྱེད་ཚུལ་དེ་
འདྲ་ཡིན། བླ་བརྒྱུད་མ་བཏེན་ཀྱང་བླ་མའི་སྐུའི་རྣམ་པ་གསལ་བཏབ་ནས་ཐུན་མོང་དང་ཐུན་
 

མོང་མ་ཡིན་པའི་ལམ་གྱི་རིམ་པ་མཐའ་དག་ད་ལྟ་ཉིད་དུ་རྒྱུད་ལ་སྐྱེ་བའི་གསོལ་འདེབས་དང་།
དལ་འབྱོར་ནས་སེམས་བསྐྱེད་པའི་བར་གྱི་དམིགས་རྣམ་དྲན་པའི་རྩི་མ་ཡལ་བའི་ངང་ནས་ཆོ་
ག་ལ་འཇུག་དགོས་སོ། བཞི་པ་ཅི་ལྟར་ཉམས་སུ་ལེན་པའི་ཚུལ་ལ་ཐུན་དང་ཐུན་མཚམས་ཀྱི་
རྣལ་འབྱོར་གཉིས། དང་པོ་ལ་སྦྱོར་དངོས་རྗེས་གསུམ། དང་པོ་ལ་སྤྱིའི་སྔོན་འགྲོ་དང་། ཁྱད་
པར་གྱི་སྔོན་འགྲོ་གཉིས། དང་པོ་ལ་ལྔ་ལས། ཆོ་གའི་འགོ་མཇུག་ཐམས་ཅད་དུ་ཐ་མལ་གྱི་
སྣང་ཞེན་དང་བྲལ་བའི་ལྷའི་རྣལ་འབྱོར་ལ་གནས་དགོས་པ་དང་། ནང་མཆོད་སོགས་བྱིན་
གྱིས་རློབས་པ་ཐ་མལ་པས་མི་ནུས་པས་ཐོག་མར་སྐད་ཅིག་དཀྲོང་བསྐྱེད་བྱེད་དགོས། དེ་ལ་
སྔར་རང་ལྷར་གསལ་བའི་རྒྱུན་ཡིན་ན་རང་གི་ཐུགས་ཀའི་ཧཱུཾ་ལས་འོད་ཟེར་འཕྲོས་པས་སྣོད་
བཅུད་ཐམས་ཅད་འོད་ཀྱི་རྣམ་པར་བསྡུས་ནས་རང་ལ་ཐིམ། རང་གི་ཕུང་པོ་ལ་ཕྲ་རགས་མ་ཕྱེ་
བའི་ང་གདགས་གཞི་དང་བཅས་པ་འོད་དུ་ཞུ་ནས་ཐུགས་ཀའི་ཧཱུཾ་ནས་ནཱ་དའི་བར་བསྡུ་ཞིང་།
ནཱ་ད་ཡང་འོད་གསལ་དུ་ཐིམ་པའི་སྣང་མེད་ལ་འཇུག དེ་ཙམ་སྟོང་ཉིད་ཀྱི་ལྟ་བ་ག་ལ་ཡིན་
ཀྱང་དེའི་རྐྱེན་བྱས་ནས་སྟོང་ཉིད་དྲན་དགོས། རྒྱས་པར་བྱེད་ན་ང་དང་ང་ཡིའོ་སྙམ་པའི་བློའི་
འཛིན་ཚུལ་ལ་ཞིབ་པར་བརྟག་སྟེ་དགག་བྱ་ངོས་ཟིན་པར་བྱས་ནས་དེ་འདྲའི་ང་དེ་ཕུང་པོ་དང་
གཅིག་གམ་ཐ་དད། དེ་ལས་གཞན་དུ་གྲུབ་ཚུལ་མི་འདུག་སྙམ་དུ་ཁྱབ་པ་ངེས་པའི་གནད་དང་།
གཅིག་ན་ང་གཅིག་ཡིན་པ་བཞིན་ཕུང་པོ་ལྔ་ཡང་གཅིག་ཏུ་འགྱུར་བ་དང་། ཡང་ན་ཕུང་པོ་ལྔ་
ཡོད་པ་བཞིན་ང་ཡང་ལྔར་འགྱུར་བ་སོགས་གནད་བཞིའི་དཔྱད་པ་རྒྱས་བསྡུས་འཚམས་པ་
བྱས་པས་སེམས་སྟོང་པ་ཉིད་དང་རོ་གཅིག་ཏུ་ཞུགས་པའི་ངེས་ངོར་ང་སོགས་ཀུན་རྫོབ་པའི་
ཆོས་མི་སྣང་བ་ལ་སྟོང་པའི་ཐ་སྙད་བྱས་པ་དམིགས་མེད་ཀྱི་བརྡ་ཡིན། ཐ་མལ་སྣང་ཞེན་གྱི་
གཙོ་བོ་བདེན་སྣང་དང་བདེན་ཞེན་ཡིན། ང་བདེན་པར་བཟུང་བས་གནས་ལུས་ལོངས་སྤྱོད་
འཁོར་གྲོགས་ཐམས་ཅད་ལ་ངའི་ཞེས་བདེན་ཞེན་སྐྱེ་བའི་རྩ་བ་ཡིན་པས་དང་པོར་གང་ཟག་གི་
 

བདག་མེད་དང་། དེ་རྗེས་ཆོས་ཀྱི་བདག་མེད་བསྒོམས་པར་གསུངས་པ་འཆར་དཀའ་སླའི་
ཁྱད་པར་ལས་གནད་གཅིག་ལ་འབབ། དེ་ལྟར་རང་སེམས་བདེ་བ་ཆེན་པོའི་ཡེ་ཤེས་ཀྱིས་སྟོང་
ཉིད་ལ་རྩེ་གཅིག་ཏུ་མཉམ་པར་བཞག དེའི་ངང་ལས་ནམ་མཁའ་སྟོང་པར་སྤྲིན་རྡོལ་བ་ལྟར་
རང་གི་གོ་སར་འོད་སྔོན་པོ་ཁྲུ་གང་སོགས་ཅི་ལྟར་འཚམས་པ་ཞིག་བསམ། དེ་ལས་རང་
སེམས་བདེ་སྟོང་ཡེ་ཤེས་ཀྱི་སྣང་ཆ་ཧེ་རུ་ཀ་སྔོན་པོ་ཞལ་གཅིག་ཕྱག་གཉིས་རྡོར་དྲིལ་འཛིན་
པས་ཡུམ་རྡོ་རྗེ་ཕག་མོ་དམར་མོ་རྡོ་རྗེ་དང་ཐོད་པ་འཛིན་པ། དྲག་པོ་ཆུང་མ་དང་བཅས་པའི་
གདན་ལ་གཡས་བརྐྱང་གིས་བཞུགས་པའི་ཡབ་ཡུམ་ཟུང་གཅིག་ལ་ང་རྒྱལ་བཞག་སྟེ་རང་
སེམས་ཞུགས་པའི་ཚུལ་གྱིས་བསྒོམ། བསྐྱེད་རིམ་ལ་སྦྱངས་པ་ཆེ་བའི་དབང་རྣོན་གྱི་ངོར་དེ་
དག་ལ་སྐུ་གསུམ་ལམ་འཁྱེར་གྱི་གནད་ཚང་བ་ཡོད། གཞན་དུ་ལྷ་དཔའ་བོ་གཅིག་པ་དང་
དཔའ་མོ་གཅིག་པ་ལ་བསྐྱེད་རིམ་མཚན་ཉིད་ཚང་བ་དཀའ་བས་ལྷ་ལྔ་ཡན་ཆད་དགོས་ཞེས་རྗེ་
བདག་ཉིད་ཆེན་པོས་གསུངས། དེའི་རྒྱུ་མཚན་ལྷ་ལྔ་ཡོད་ན་གཞིའི་ཕུང་པོ་ལྔ་སྦྱོང་བྱེད་ཀྱི་
གནད་ཚང་བས་ཁམས་དང་སྐྱེ་མཆེད་སོགས་དེར་འདུས་ཡོང་། དམིགས་བསལ་རྡོ་རྗེ་འཇིགས་
བྱེད་དཔའ་བོ་གཅིག་པ་ལ་ཕྱག་མཚན་སོགས་ཀྱིས་སྐུ་གསུམ་ལམ་འཁྱེར་གྱི་གནད་ཚང་ཚུལ་
བླ་མའི་ཞལ་ལས་ཤེས་དགོས་པར་གསུངས། པཎ་ཆེན་བློ་བཟང་ཆོས་རྒྱན་གྱི་གསུང་དུ་ད་
ལྟའི་སྣང་བ་འདི་ཐམས་ཅད་དགག་བྱར་འཇོག་པའི་ཕྱོགས་མང་བས་ཐ་སྙད་པ་དང་དགག་བྱའི་
སྣང་བ་འདྲེས་ནས་བདེན་སྣང་ཁོ་ན་འཆར་བ་ལ་སྒྱུ་མའི་དཔྱད་པ་གལ་ཆེ། དེས་ན་སེམས་ཀྱི་
བྱིངས་བདེ་སྟོང་ལ་བཞག་སྟེ་ཆུ་མ་གཡོས་པའི་ཀློང་ནས་ཉེའུ་ཆུང་འཁྱུག་པ་ལྟར་རང་ཧེ་རུ་
ཀར་གསལ་བ་རིམ་གྱིས་གསལ་འདེབས། དེ་ལ་འཁོར་བའི་སྐྱོན་གྱིས་མ་གོས་པའི་པད་
གདན་བསམ་པས་ཆུང་འབྲིང་ཐུན་མོང་བའི་ལམ་རིམ་བློ་ངོར་ཁྲིགས་སེ་འཆར་བ་དགོས། དེ་
བཞིན་དུ་ཆོས་དབྱིངས་ཡེ་ཤེས་མཚོན་པའི་སྐུ་མདོག་སྔོན་པོ། ཡབ་ཐབས་བདེ་ཆེན་དང་།
 

ཡུམ་ཤེས་རབ་སྟོང་ཉིད་བཞིན་ལག་གི་རྣམ་པར་ཤར་བ། ཡབ་ཡུམ་ཕན་ཚུན་འཁྱུད་པས་
ཐབས་ཤེས་ཟུང་འབྲེལ་དང་། ཡང་ཐབས་བདེ་ཆེན་གྱི་ཡེ་ཤེས་དང་། ཤེས་རབ་སྟོང་ཉིད་
མཚོན་པའི་རྡོལ་དྲིལ། ཕྱག་གཉིས་འཁྱུད་པས་ཐབས་ཤེས་ཟུང་འབྲེལ་མཚོན། ཡབ་ཡུམ་
གཉིས་ཀའི་སྤྱི་བོར་བདེ་ཆེན་འཁོར་ལོའི་རྩ་འདབ་མཚོན་པའི་རུས་པའི་འཁོར་ལོ་རྩིབས་
བརྒྱད་པ། མདུན་རྒྱབ་ཏུ་རྩིབས་གསུམ་གསུམ་དང་། སྙན་གྱི་ཐད་རེ་རེ་མུ་ཁྱུད་དང་བཅས་པ།
མདུན་རྩིབས་ལྔའི་སྟེང་རིགས་ལྔའི་རང་བཞིན་ཐོད་སྐམ་ལྔས་བརྒྱན་པའི་རྩེ་མོར་རིན་པོ་ཆེའི་
རྩེ་ཕྲན་ཅན་རྡོ་རྗེ་ནག་པོའི་ཕྲེང་བ་སྟོད་སྨད་དུ་གནས་པའི་བར་དུ་ཆུད་པ། ཐོད་པ་རེ་རེའི་ཁ་
འགྲམ་ནས་རུས་པའི་དྲ་བ་དང་། ཁའི་དབུས་ནས་དྲ་ཕྱེད་གསུམ་རེ་སྤྱན་དབུས་མའི་བར་
ཁེབས་ཡོད་པ། དབུ་སྐྲ་གྱེན་དུ་གཟེངས་པའི་སྣེ་མོ་རྣམས་ནང་དུ་བཅུག་སྟེ་དཀྲིས་གཉིས་
བཏང་བའི་ཐོར་ཅོག་གི་རྩེ་མོར་ནོར་བུའི་ཏོག་དང་། དེ་ཡང་འོད་ཟེར་འཕྲོས་པ་ཏོག་གི་རྣམ་པ་
ལས་གསེར་ཏོག་ལྟ་བུ་ག་ལ་ཡིན། ཐོར་ཅོག་གི་དབུས་སྣ་ཚོགས་རྡོ་རྗེ་ཕྲ་བཏབ་པ་ལྟ་བུ།
སྲོག་གི་གཡོན་དུ་བྱང་སེམས་དཀར་པོ་རྐྱང་མ་ནས་འབབས་པ་མཚོན་པའི་ཟླ་ཕྱེད་ཅུང་ཟད་
ཐུར་དུ་ཡོ་བ་། སྙན་རྒྱན་རུས་པའི་ཕྲེང་བའམ་པ་ཏྲ་ལྟ་བུའི་ཟླུམ་པོ་ལ་རྡོ་རྗེ་རྩེ་གསུམ་པ་འཕྱང་
བའི་དབུས་རྭ་དང་རྭ་གཡས་གཡོན་གྱི་བར་དྲ་བ་གསུམ་རེ་དང་དྲ་ཕྱེད་འཕྱང་བ། མགུལ་རྒྱན་
ནི་མགུལ་བའི་ཐད་དུ་མགྲིན་པའི་རྩ་འཁོར་མཚོན་པའི་རྡོ་རྗེ་རྭ་བཅུ་དྲུག་པ། དེ་ལས་རུས་ཕྲེང་
སུམ་གཤིབ་ལ་དྲ་བ་དྲ་ཕྱེད་འཕྱང་བས་སྙིང་ག་ཡན་ཁེབས་པ། སེ་རལ་ཁ་ནི་སྙིང་གའི་རྩ་
འཁོར་མཚོན་པའི་རྡོ་རྗེ་རུ་བརྒྱད་པ་མདུན་རྒྱབ་ཏུ་གནས་པའི་ཡར་མར་གྱི་རྭ་ལས་རུས་ཕྲེང་
ཕྲག་པ་གཡས་གཡོན་ནས་མཆན་གཡས་གཡོན་དུ་བསྣོལ་མར་བཏང་བ་ལས་དྲ་བ་དྲ་ཕྱེད་
འཕྱང་བ་། ཡང་སྒྲ་ལ་སོགས་པའི་སྐུད་པ་བྲམ་ཟེས་ཚངས་པ་མཆོད་ཕྱིར་ཐོགས་པས་ཚངས་
སྐུད་དང་། ཕྱི་པས་དབང་ཕྱུག་སོགས་མཆོད་པའི་ཕྱིར་ཐོགས་པས་མཆོད་ཕྱིར་ཐོགས་ཟེར།
 

དོ་ཤལ་ནི་ཐོད་པ་སྐམ་རློན་གྱི་ཕྲེང་བ་ས་ལུགས་ཀྱི་སྒྲུབ་ཐབས་འགའ་ལ་ཡོད་ཀྱང་རྗེའི་གསུང་
དུ་མི་འབྱུང་བས་ཡབ་ལ་ཐོད་རློན་དང་། ཡུམ་ལ་ཐོད་སྐམ་གྱི་ཕྲེང་བ་མིའི་རྒྱུ་མ་ལ་བརྒྱུས་པ་
མགུལ་བར་གྱོན་ནས་བརླ་ཕྲ་སྦོམ་གྱི་བར་སླེབས་པ། སྐ་རགས་འོག་པགས་ནི་ལྟེ་བའི་ཐད་དུ་
དེའི་རྩ་འཁོར་མཚོན་པའི་རྡོ་རྗེ་རྭ་དྲུག་ཅུ་རེ་བཞི་པ་དང་། རྒྱབ་ཏུའང་དེ་འདྲ། དེ་ལས་རུས་
ཕྲེང་བརྒྱད་གཤིབ་སོགས་ཀུ་རུ་ཁར་སྤྲེལ་པ་ལ་དྲ་བ་དྲ་ཕྱེད་འཕྱང་བའི་སྣེ་མོར་དྲིལ་ཆུང་དང་
ཟླ་ཕྱེད་རྡོ་རྗེ་སོགས་ཀྱིས་སྤྲས་པ། གདུ་བུ་ནི་ཕྱག་ཞབས་ཀྱི་མཁྲིག་མ་དང་། དཔུང་པ་སོགས་
ལ་ཚིག་རྒྱན་བྱེད་ན་ཅི་ལྟར་འཚམས་པའི་རུས་ཕྲེང་མཛེས་པར་སྤྲེལ་བ་ལ་དྲ་བ་དྲ་ཕྱེད་ཡས་
མར་འཕྱང་བ། ཐལ་ཆེན་ནི་འཇིགས་བྱེད་ལ་དཔྲལ་བར་སོར་མོ་གསུམ་གྱིས་རི་མོ་སུམ་
གཤིབ་དང༌། གཞན་དུ་ཚོམ་བུར་བཀོད་པ་ཡོད་ཀྱང་། འདིར་བདེ་ཆེན་གྱི་ཡེ་ཤེས་སྩལ་དུ་
འདོན་པས་བྱང་སེམས་དཀར་པོས་ལུས་ཐམས་ཅད་ལ་ཁྱབ་པ་མཚོན་པའི་མི་རུས་ཀྱི་ཐལ་
བས་ལུས་ཐམས་ཅད་ལ་བྱུགས་པ། དེ་ལྟར་སྤྱི་གཙུག་གི་ནོར་བུ། སྙན་རྒྱན། མགུལ་རྒྱན། སྐ་
རགས། གདུ་བུ། ཐལ་ཆེན་ཏེ་ཡབ་ལ་ཕྱག་རྒྱ་དྲུག་དང༌། ཡུམ་ལ་ཐལ་ཆེན་མ་གཏོགས་པའི་
ཕྱག་རྒྱ་ལྔས་བརྒྱན་པ། སྐད་ཅིག་དཀྲོང་བསྐྱེད་ལ་སྐུའི་རྣམ་པ་རྒྱན་སོགས་རྒྱས་པར་འཆད་པ་
ནི། ཉམས་ཁྲིད་གནང་བའི་ཚེ་དཀར་ཆག་ཐོའི་ཡིག་ཆུང་ལྟར་སྦྱོང་ཞག་འཇོག་པ་ཞེས་སྔ་མ་
གནང་ནས་བློར་འཇག་པ་ན་འཕྲོ་ནས་གནང་བའི་སྲོལ་ལྟར་ཡིན། དེ་ཡང་ཧེ་རུ་ཀའི་རྒྱུད་ཀྱི་
ཐུགས་བདེ་སྟོང་གི་ཡེ་ཤེས་ངེས་དོན་གྱི་ཧེ་རུ་ཀ་དང་། ལྷ་སྐུ་བཞིན་ལག་གི་རྣམ་པར་ཤར་བ་
དྲང་དོན་གྱི་ཧེ་རུ་ཀ་སྟེ། དེའི་གདགས་གཞིའི་གཙོ་བོ་ཐུགས་བདེ་སྟོང་གི་ཡེ་ཤེས་ཡིན་པས་
ཐུགས་གསུང་མེད་པའི་སྐུ་ཙམ་དང༌། སྐུ་མེད་པའི་ཐུགས་མ་ཡིན་པར་སྤངས་རྟོགས་མ་ལུས་
པ་རྫོགས་པའི་བདེན་གཉིས་ཟུང་འཇུག་གི་སྐུ་ཅན། གསུང་དབྱངས་རྣམ་པ་ཐམས་ཅད་པས་
འགྲོ་བ་རང་རང་གི་སྐལ་བ་བཞིན་ཆོས་བསྟན་ཏེ་སྨིན་གྲོལ་ལ་འགོད་བཞིན་པ། གྲངས་མེད་
 

གསུམ་གྱི་ཚོགས་གཉིས་བསགས་པའི་འབྲས་བུ་ཡོངས་སུ་རྫོགས་པ། ཕར་བལྟས་ཚོད་ལ་
ཞལ་ཕྱག་སོགས་སྐུའི་ཆ་རྣམས་གསལ་ལ་མ་འདྲེས་པར་སྣང་ཡང་ཤ་ཁྲག་གདོས་བཅས་དང་།
ཐོགས་བཅས་སྲ་འཐས་མ་ཡིན་པའི་འོད་དང་འོད་ཟེར་གྱི་རང་བཞིན་མེའི་ཕུང་པོ་འབར་བ་དང་
འཇའ་ཚོན་ལྟ་བུ། བདེན་པར་མེད་ཀྱང་ཐ་སྙད་དུ་སྒྱུ་མ་ལྟར་སྣང་ལ་རང་བཞིན་མེད་པ་ལ་ཕྱི་
རོལ་ནས་ཕར་བལྟ་བ་ལྟ་བུ་མ་ཡིན་པར་དེ་ལ་རང་སེམས་ཞུགས་པའི་ཚུལ་གྱིས་ང་རྒྱལ་འཕོ་
ཐུབ་པ་དགོས། ད་ལྟའི་ཐ་མལ་གྱི་སྣང་ཞེན་འདི་གཏན་འཆར་དུ་མ་བཅུག་པར་མ་དག་པའི་
ཕུང་ཁམས་སྐྱེ་མཆེད་ཆོས་དབྱིངས་ཀྱི་ངོ་བོར་སྦྱངས་པའི་རང་བཞིན་རྣམ་དག་གི་ཆོས་ཉིད་
དང་རང་སེམས་རོ་གཅིག་ཏུ་ཞུགས་པ་དེའི་ངང་ལས་མ་གཡོས་བཞིན་སྣང་ཆ་ལྷར་ཤར་བ་ལ་
ང་རྒྱལ་དང་གསལ་སྣང་འདོན་དགོས། དེ་ཡང་དབུ་སྐྲའི་རྩེ་ནས་མར་གསལ་བཏབ། གདན་
ནས་ཡར་གསལ་འདེབས་པ་སོགས་སྐུའི་ཆ་སོ་སོའི་རྣམ་པའི་དོན་སྤྱི་ཤར་བ་ལ་ཞིབ་ཆ་འདོན་
པ་གསལ་སྣང་དང་། དོན་སྤྱི་ཤར་བ་ལ་ངའོ་ཞེས་ང་རྒྱལ་ཏེ། ཐ་མལ་པའི་ལུས་ལ་བདེན་ཞེན་
གྱིས་ལྷ་སྐུར་བཟུང་བས་གོ་མི་ཆོད། ང་རྒྱལ་གསལ་སྣང་གཉིས་ལས་དང་པོ་གཙོ་ཆེ། གསལ་
སྣང་གོམས་ནས་ལྷའི་རྣམ་པ་ཤར་བས་སྣང་བ་རགས་པ་འགོག ཞེན་པ་ཡོད་ན་གསལ་སྣང་
མི་བརྟན། རང་དང་རྒྱུད་གཅིག་པའི་སངས་རྒྱས་ལ་ང་རྒྱལ་བཞག་པས་ད་ལྟའི་ཞེན་པ་འགོག་
པ་ལ་མི་ཕན། དེ་འདྲའི་སངས་རྒྱས་དེ་ང་ཡིན་ཀྱང་། དེ་རིང་སང་གི་ཁྱད་པར་དུ་བྱས་པའི་ང་
མ་ཡིན་པ། དཔེར་ན། ང་དེའི་ཚེ་རྒྱལ་པོ་ང་ལས་ནུར་གྱུར། གསུངས་པ་ལྟ་བུའོ། སྟོང་ཉིད་ལ་
ངེས་པ་དྲངས་ནས་སྣང་ཆ་ལྷའི་རྣམ་པར་ཤར་ན་ངེས་ངོར་སྟོང་ཉིད་རྟོགས་པ་ཡེ་ཤེས་ཀྱི་ཚོགས།
སྣང་ཆ་ལྷར་ཤར་བས་བསོད་ནམས་ཀྱི་ཚོགས་ཏེ། བློ་གཅིག་གི་སྟེང་ན་ཚོགས་གཉིས་ཟུང་
འབྲེལ་དུ་ཡོད་པས་ཚོགས་རྫོགས་ཚབ་ཆེ་ཞིང་། དེས་ལམ་ལ་མྱུར་ཁྱད་ཐོན་པས་སྣང་ལ་རང་
བཞིན་མེད་པ་འཇའ་ཚོན་ལྟ་བུ་ཞེས་པའང་གཙོ་བོར་དེ་འདྲ་དགོས་ཀྱི། ཅི་ཡང་ངོས་བཟུང་
 

མེད་པ་དང་། རང་རེའི་སྣང་ཚོད་ལྟར་གྱི་འཇའ་ཚོན་གྱིས་མི་ཡོང་། སྟོང་ཉིད་ལ་རྩེ་གཅིག་ཏུ་
མཉམ་པར་བཞག་པའི་ཚེ་ཀུན་རྫོབ་པའི་ཆོས་མི་སྣང་བ་གཉིད་འཐུག་གི་དུས་ངེས་ངོ་དང་སྣང་
ངོ་གཉིས་ཀར་གཉིད་ཀྱི་སྣང་བ་ལས་མེད་པ་ལྟ་བུ། སྟོང་ཉིད་ཀྱི་ངེས་པ་མ་བོར་བའི་ངང་ནས་
ལྷར་འཆར་བ་གཉིད་ཅུང་ཟད་སྲབ་ནས་ངེས་ངོར་གཉིད་ལས་མ་སད་བཞིན་སྣང་ངོར་རི་རྭ་བ་
ཁང་ཁྱིམ་སོགས་དང༌། སྐབས་རེ་རང་གི་དྲུང་ན་རང་གིས་ཚུར་གཏམ་བྱེད་པའང་མི་སྲིད་པ་
ལྟར་ཡུམ་དང་འཁོར་ལ་ང་རྒྱལ་འཇོག་པ་དེ་འདྲ་དགོས། ལས་དང་པོ་པས་ཀུན་སློང་ལེགས་
པར་བཅོས་ནས་བྱམས་སྙིང་རྗེ་བྱང་ཆུབ་ཀྱི་སེམས་ཀྱི་ཟིན་པར་མ་བྱས་ན་ལྷའི་རྣམ་པ་ལ་
གསལ་སྣང་ཐོན་ཀྱང་ཡིད་བརྟན་མེད་པ་དཔེ་ཆོས་ཀྱི་སྟག་མོ་ཀེང་རུས་རྭ་དང་བྲག །ཅེས་
པའི་གཏམ་རྒྱུད་དང་། ལྷ་ཁྲོ་བོའི་བཟླས་པ་མང་ན་རུ་ཏྲར་སྐྱེ་བ་ལྷོ་བྲག་གྲུབ་ཆེན་གྱི་གསུང་
དང༌། འཇམ་དཔལ་རྩ་རྒྱུད་ཀྱི་ཙ་ན་ཀླུའི་ལོ་རྒྱུས། གདུག་འདྲེ་སྦ་བ་དགུ་བརྩེགས་ཀྱི་ལོ་རྒྱུས་
སོགས་དེ་འདྲ་མང་བས་ཐུན་གཅིག་ཡིན་ཀྱང་གཙང་མ་བྱས་ནས་རང་གིས་ཧེ་རུ་ཀའི་གོ་
འཕང་ཐོབ་ནས་སེམས་ཅན་ཐམས་ཅད་ཀྱང་དེར་འགོད་སྙམ་པ་ཙམ་རེ་དང་འགྲོགས་པ་མ་
མཐའ་དགོས་གསུང་པ་ཡིན། ཐབས་ཤེས་ཀྱི་ཉམས་ལེན་བྱང་ཆུབ་ཀྱི་སེམས་དང་ལྟ་བར་
འདུས། བྱང་ཆུབ་ཀྱི་སེམས་ནི་གཞན་དོན་རྣམ་པ་ཐམས་ཅད་པ་སྒྲུབ་འདོད་ཅན་ཡིན་པས་
ཐབས་གཙོ་ཡང་ཉམས་ལེན་ཐམས་ཅད་དེར་འདུ་བ་མི་འགལ། རང་གི་དོན་ནི་གཞན་དོན་ཡིན་
པས་དེར་འདུས། སེམས་ཅན་སྡུག་བསྔལ་ལས་བསྒྲལ་འདོད་ལ་འཁོར་བ་མཐའ་དག་སྡུག་
བསྔལ་གྱི་རང་བཞིན་དུ་མཐོང་བ་ཚང་སྟེ། ཚངས་དབང་འཁོར་བསྒྱུར་སོགས་ལ་ཡང་།
ཤུགས་དྲག་ཆུ་བོ་བཞི་ཡི་རྒྱུན་གྱིས་ཁྱེར། །ཞེས་སོགས་ཀྱི་ནང་ན་མ་ཚང་བ་གཅིག་ཀྱང་
མེད། དེས་ན་ངེས་འབྱུང་གི་བསམ་པ་དེར་འདུས། སྟོང་ཉིད་ཀྱི་ལྟ་བ་ཟེར་བའི་ཟུར་པ་སྟོང་ཧང་
ངེ་བ་ཞིག་ག་ན་ཡོད། མི་རྟག་སོགས་བཞིའི་ཧ་གོ་དགོས། བདེན་མེད་ལ་བྱ་བྱེད་ཐམས་ཅད་
 

འཐད། དེ་ལས་བཟློག་ན་བྱ་བྱེད་གང་ཡང་མི་རུང་བའི་ཚུལ་དབུ་མ་ལྟར་ཡིན་པས་བདེན་མེད་
དེ་མི་རྟག་སོགས་ཐམས་ཅད་ཀྱི་རྒྱུ་མཚན་དུ་འགྲོ། ཉན་རང་དགྲ་བཅོམ་ལ་གནས་སྐབས་སྡུག་
བསྔལ་དྲག་པོ་མེད་ཀྱང་། དེ་ནས་མཚན་མར་དམིགས་སྒོ་ནས། །ཞེས་སོགས་ལྟར་སངས་
རྒྱ་བ་ལ་ཇེ་རིང་དུ་སོང་། དེ་བས་སོ་སྐྱེས་འབད་ན་སངས་རྒྱ་བ་མྱུར་བས་གཞི་ལ་བདེན་
གཉིས་དང་། ལམ་ལ་ཐབས་ཤེས་ཟུང་འཇུག་དགོས་པའི་རྒྱུ་མཚན་དེ་ཡིན་ནོ། རྡོར་དྲིལ་བྱིན་
བརླབ་ནི། འགོ་བཤེས་གཉེན་བསྟེན་ཚུལ་ནས་འཇུག་མི་སློབ་པའི་ཟུང་འཇུག་གི་བར་གྱི་
ཐབས་ཤེས་ཀྱི་ཆ་ཐམས་ཅད་རྡོར་དྲིལ་གྱིས་མཚོན་པའི་དོན་སོ་སོར་དྲན་པ་དང་། ཐབས་བདེ་
བ་ཆེན་པོའི་ཡེ་ཤེས་ཀྱིས་ཤེས་རབ་སྟོང་ཉིད་ཡུལ་དུ་བྱས་པའི་ཐབས་ཤེས་སམ་བདེ་སྟོང་
དབྱེར་མེད་དོན་དམ་པའི་བྱང་ཆུབ་ཀྱི་སེམས་དེ་ཉིད་རྡོར་དྲིལ་དུ་ཤར་བར་མོས་པའི་སྒོས་
འཛིན་པ་ནི་མཚོན་དོན་དྲན་པའི་སྒོ་ནས་བྱིན་གྱིས་བརླབས་པའོ། རྡོ་རྗེ་སྙིང་གར་བཟུང་ལ་
སརྦ་ཏ་ཐཱ་ག་ཏ་སོགས་དང་། དྲིལ་བུ་དཀུར་བརྟེན་ལ་བཛྲ་གྷཎྜ་སོགས་སྔགས་ཀྱིས་བྱིན་གྱིས་
བརླབས་པ་དང་། རྡོ་རྗེ་སྙིང་གར་བཟུང་བའི་མུ་དེ་ནས་གཡས་ཕྱོགས་སུ་ཕྱོགས་བརྒྱད་དུ་
གསོར་ལ། སེམས་ཅན་རྣམས་རྨོངས་པ་མ་རིག་པ་དང་འབྲེལ་བར་བྱེད་པའི་ངེས་དོན་གྱི་རྡོ་རྗེ་
བདེ་སྟོང་གཉིས་སུ་མེད་པའི་རྣལ་འབྱོར་ལས་མི་འདའ་བས་རྡོ་རྗེ་གསོར་བ་མཛེས་པ་སྟེ།
རྒྱལ་བ་སྲས་བཅས་དགྱེས་པའི་རྣམ་པར་ཐར་པའི་ཆོས་ཀྱི་བྱ་བ་དེ་ཁོ་ན་ཉིད་ཀྱི་དོན་མ་བརྗེད་
པར་ཡིད་སྤྲོ་བ་དང་བཅས་པས་འཛིན་པ་དང་། ཡང་སེམས་ཅན་རྨོངས་དང་འབྲེལ་བ་ཡི། །
ཞེས་པ་ལྟར་ན། རྨོངས་པ་མ་རིག་པ་དང་འབྲེལ་བའི་སེམས་ཅན་འཁོར་བ་ལས་ཐར་པའི་ཆེད་
དུ། ཞེས་སྦྱར། བཛྲ་དྷརྨཱ་ར་ཎི་ཏ་སོགས་སྔགས་ཚན་བརྒྱད་ཀྱིས་དྲིལ་བུ་ཕྱོགས་བརྒྱད་དཀྲོལ་
བས་ཡབ་ཡུམ་གྱི་མཁའ་གསང་གི་སྦས་པ་ནང་གི་རྩ་བརྒྱད་བསྐྱོད་དེ་དགའ་བཞི་བསྐྱེད་པས་
མཚོན་ནས་ཞིབ་པར་རྣལ་འབྱོར་རོལ་པའི་དགའ་སྟོན་ལྟར་ཤེས་དགོས། དེ་ལྟར་རྡོ་རྗེ་ཐུགས།
 

དྲིལ་བུ་གསུང་། རང་འདོད་ལྷ་ཡབ་ཡུམ་དུ་གསལ་བ་ཕྱག་རྒྱའི་དམ་ཚིག་སྟེ། མཚོན་བྱེད་
རྟགས་ཀྱི་རྡོལ་དྲིལ་ལ་བརྟེན་ནས་མཚོན་བྱའི་དོན་དྲན་པས་ཐུན་གྱི་འགོ་མཇུག་འཁྱོང་བ་
དགོས་སོ། ། ༈ གཉིས་པ་ནང་མཆོད་བྱིན་བརླབ་ལ་བཞི་ལས། དང་པོ་ནང་མཆོད་ཀྱིས་
མཆོད་རྫས་རྣམས་ལ་འཐོར་ནས་བགེགས་བསངས་དགོས་ལ། དེ་ཐ་མལ་པའི་རྫས་ཀྱིས་མི་
ནུས་པས་ཐོག་མར་བྱིན་གྱིས་རློབ་པ་ཡིན། སྒྲུབ་གཞི་ཆང་དང་མར་ཁུའམ། བཀའ་གདམས་
རྣམ་ཐར་གཙང་མ་ལྷུར་ལེན་པས་ཇ་ནག་ལྟ་བུའི་ནང་བདུད་རྩི་རིལ་བུའམ་ཨ་རུ་གསེར་མདོག་
སོགས་དོད་ཐུབ་ཀྱི་རྫས་བཏབ། དེ་ལ་དམིགས་ནས། རང་ཧེ་རུ་ཀར་གསལ་བའི་ཐུགས་ཀར་
ཉི་མའི་དཀྱིལ་འཁོར་གྱི་སྟེང་དུ་ཧཱུྃ་གྱེན་འགྲེང་གི་མཐར་དུམ་སྐྱེས་མའི་སྔགས་གཡོན་སྐོར་དུ་
འཁོད་པ་ལ་དམིགས་ནས་ཀློག་པའི་ཚུལ་གྱིས་བརྗོད་པས་ཧཱུཾ་གི་ནཱ་དའམ་འོད་ཟེར་གྱི་རྡུལ་ཕྲ་
རབ་ལས་ཁྲོ་མོ་དུམ་སྐྱེས་མའི་ཚོགས་དཔག་ཏུ་མེད་པ་བུང་བ་ཚང་རྡོལ་བ་ལྟར་འཕྲོས། ནང་
མཆོད་ཀྱི་སྒྲུབ་གཞི་ལ་གནས་པའི་བགེགས་རྣམས་སེངྒེའི་ཚོགས་ཀྱིས་གླང་པོའི་ཁྱུ་བདས་པ་
 བཞིན་ཕྱི་མིག་ཙམ་ཡང་བལྟ་བའི་གླགས་མེད་པར་དབང་མེད་དུ་ཕྱིའི་རྒྱ་མཚོའི་ཕར་འགྲམ་དུ་
བསྐྲད་པའི་མོས་པ་བྱེད་པ་འདི་འོག་གི་བསངས་པ་ཐམས་ཅད་ལ་འདྲ། རྒྱང་རིང་བསྐྲད་པ་
འཆར་བདེ་ཁྱད་ལས་དོན་ལ་བདེ་སྟོང་གི་ཡེ་ཤེས་ཀྱིས་བདེན་འཛིན་གྱི་འཛིན་སྟངས་སུན་ཕྱུང་
སྟེ་ཆོས་དབྱིངས་ཀྱི་ངོ་བོར་ཟད་པ་ན་ཕྱིན་ཅི་ལོག་གི་སྣང་ཆ་འགག་པ་ལ་བྱའོ། །ནང་མཆོད་
འཐོར་བའི་རྡུལ་ཕྲ་རབ་རྣམས་དུམ་སྐྱེས་མར་བསམ་ཀྱང་ཆོག་ལ། དགྲ་གཉེན་དང་འདྲེ་གདོན་
སོགས་རང་གི་སེམས་ཀྱི་སྣང་ཆར་མིང་གིས་བཏགས་ཙམ་ལས་ཁོའི་ངོས་ནས་གྲུབ་པ་ཞིག་
མེད་པ་སྒྲུབ་ཁང་པར་ཐ་འོག་ཆོས་རྒྱལ་གྱིས་ཉམས་སད་པའི་ལོ་རྒྱུས་དང་མི་གཅིག་ལ་དགྲ་
གཉེན་གཉིས་ཀྱིས་བལྟས་པ་དང་འདྲ། ལྕགས་བསྲེག་ས་གཞི་སུ་ཡིས་བྱས། །ཞེས་སོགས་
དང༌། དམྱལ་སྲུང་ལ་གང་ཟག་ཡིན་མིན་དུ་མ་བཤད་པ་ལྟར་གདོན་བགེགས་ལའང་གང་ཟག་
 

མ་ཡིན་པ་རྣམ་རྟོག་གི་སྣང་ཆ་འདྲེར་ཤར་བའང་སྲིད། ཁྱབ་འཇུག་སོགས་འགའ་ཞིག་གིས་
ཆོས་སྐྱོང་དུ་བཟུང་ནས་བཀུར་བས་གྲོགས་བྱེད། རེ་རེས་འདྲེར་བཟུང་ནས་གནོད་པ་སོགས་
ཀྱང་རྩ་བ་བདག་འཛིན་ལྷན་སྐྱེས་དང་། དེས་བསྐྱེད་པའི་རྣམ་རྟོག་གི་སྣང་ཆ་ལ་བརྟེན་ནས་
ཕན་གནོད་སྐྱེད། དེས་ན་ངེས་དོན་གྱི་ལྷ་བདེ་སྟོང་གི་ཡེ་ཤེས་ཀྱིས་ངེས་དོན་གྱི་བགེགས་
བདེན་འཛིན་འཇོམས་ན་དྲང་དོན་གྱི་གདོན་བགེགས་ཕྲ་མོ་གཞོམ་པ་ལྟ་ཅི་སྨོས་པས་རྩ་བ་
ངེས་དོན་གྱི་ལྷ་ཡིད་ངོར་འཆར་བ་གལ་ཆེའོ། །གཉིས་པ་སྦྱངས་པ་ནི། སྭ་བྷཱ་ཝའི་སྔགས་དོན་
རང་བཞིན་གྱིས་དག་པའི་ཆོས་ཐམས་ཅད་རང་བཞིན་གྱིས་དག་པའི་བདག་ཉིད་དེ་ངའོ། ཞེས་
ནང་མཆོད་ཀྱི་སྟེང་གི་སྟོང་ཉིད་དང་རང་སེམས་དབྱེར་མེད་དུ་བསྲེས་ནས་ངའོ་ཞེས་ང་རྒྱལ་
བཟུང་། ནང་མཆོད་ཀྱི་ཆོས་ཉིད་ལ་ངའོ་ཞེས་ང་རྒྱལ་འཇོག་པ་ལ་དོགས་པ་སྐྱེ་སྲིད་ཀྱང་ནང་
མཆོད་དང་རྫས་གཉིས་ཕར་བརྟེན་ཚུར་བརྟེན་གྱི་ཆ་ཤས་ལ་བློས་བཏགས་པ་ཙམ་ལས་དོན་
རང་ངོས་ནས་གྲུབ་པ་རྡུལ་ཙམ་ཡང་མེད་པའི་རང་བཞིན་གྱིས་དག་པའི་དོན་ལ་དཔྱད་དེ་རང་
སེམས་དང་ཆོས་ཉིད་རོ་གཅིག་ཏུ་ཞུགས་པ་དེ་ལ་ངའོ་སྙམ་པ་ཤར་ཆོག ཀ་པཱ་ལ་ཆང་སོགས་
ཀྱིས་གང་བ་མཐོང་བ་ལས་ཡུལ་སྟེང་ནས་ནང་མཆོད་དོ་སྙམ་པའི་བློ་སྐྱེ་ཡང་མིང་རྟོག་གིས་
བཏགས་ཙམ་ལས་ཡུལ་སྟེང་ནས་དེར་གྲུབ་པ་མེད་དེ། ཐོད་པའི་སྣོད་ཀྱང་དེ་མིན། ནང་གི་
མར་ཁུ་སོགས་ཀྱང་དེ་མིན། དེ་དག་ཚོགས་པ་ལ་སྒྲ་རྟོག་གིས་མ་བཏགས་ན་དེར་ནང་མཆོད་
མེད་པས་སོ། །གསུམ་པ་བསྐྱེད་པ་ནི། ནང་མཆོད་ཀྱི་སྒྲུབ་གཞི་ལ་དམིགས་ནས་རང་སེམས་
སྟོང་ཉིད་དུ་ཞུགས་པ་དེའི་སྣང་ཆ་ཡཾ་སྔོན་པོ་ལས་རླུང་གི་དཀྱིལ་འཁོར་སྔོན་པོ་གཞུའི་དབྱིབས་
ཅན་བཅད་ཁ་རང་ལ་བསྟན་པ། མཆོག་མ་གཉིས་སུ་སྲོགས་ཆགས་ཀྱི་མཚན་མས་སྤྲས་པའི་
རྒྱལ་མཚན་བ་དན་གཡོ་བ་གཉིས་ཀྱིས་མཚན་པ། དེའི་སྟེང་རཾ་དམར་པོ་གྱེན་འགྲེང་ལས་མེ་
དཀྱིལ་གྲུ་གསུམ་ཟུར་གཅིག་རང་ལ་བསྟན་པའི་གྲྭ་གསུམ་དུ་མེ་དཔལ་འབར་ལྟ་བུ་དང་། ཁོར་
 

མར་མེའི་ཕྲེང་བ་བསྒྲིགས་པ་ལྟ་བུའི་མེ་འབར་བས་མཚན་པ། དེའི་ཟུར་མདུན་དུ་ཨོཾ་དཀར་པོ།
གཡས་སུ་ཨཱཿདམར་པོ། གཡོན་དུ་ཧཱུཾ་སྔོན་པོ་ལས་ད་ལྟ་བཅད་མ་ཐག་པ་ལྟ་བུའི་མི་མགོ་རློན་
པའི་སྒྱེད་བུ་གསུམ་སོ་ཁྲིག་ཁྲིག་པ། མིག་ཧྲིག་ཧྲིག་པ། སྐྲ་དང་བཅས་པའི་ལྟག་པ་དབུས་སུ་
བསྟན་པ། དེའི་འཛོམ་དུ་སྟོང་ཉིད་སྟོན་པའི་སྒྲའི་གདངས་ཨ་ལས་ཐོད་པ་སྲུབ་མེད་པའི་དུམ་
བུ་གཅིག་པ། དཔྲལ་བ་རང་ལ་བསྟན་པ། ཡངས་ཤིང་རྒྱ་ཆེ་བ་ནི་ཐོད་པ་ཆུང་ངུ་ཞིག་ཡིན་
ནའང་ནང་དུ་རི་རབ་བཅུག་ཀྱང་མི་ཤོང་བ་མེད་པ། མདུན་བསྐྱེད་ལ་ཐོད་པའི་དཔྲལ་བ་ཕར་
སྟོན་པའམ་ཚུར་བསྟན་ཀྱང་ཆོག དེའི་ནང་དུ་རིགས་ལྔའི་ས་བོན་ལས་ཡེ་ཤེས་ལྔའི་རང་
བཞིན་གྱི་བདུད་རྩི་ལྔ་དབུས་ནས་ཕྱོགས་གཡོན་སྐོར་དང་། ཡུམ་ལྔའི་ས་བོན་ལས་ཤ་ལྔ་
དབུས་ནས་བརྩམས་ཏེ་མཚམས་གཡས་སྐོར་དུ་བཀོད་པས་ལམ་འབྲས་ཀྱི་དགའ་བཞི་ལུགས་
འབྱུང་ལྡོག་རྣམས་མཚོན་པས་བདེ་སྟོང་གི་ཡེ་ཤེས་སྩལ་དུ་བཏོན་པ་ཡིན། བདེ་མཆོག་གི་
སྐབས་ཤ་རྣམས་ཧྲུམ་ཧྲུམ་གཏུབས་ཏེ་སྤུངས་པ་གསུངས། བཞི་པ་བྱིན་གྱིས་བརླབས་པ་ནི།
བ་དན་བསྐྱོད་པས་རླུང་གཡོས། མེ་འབར་བའི་དྲོད་ཀྱིས་ཐོད་པ་གདུང་བས་ཟངས་ཆེན་པོའི་
ནང་མར་ཁུ་ཞུ་བ་བཞིན་ཤ་ལྔ་བདུད་རྩི་ལྔ་ཡི་གི་དང་བཅས་པ་ཞུ་ནས་མ་དག་པའི་དྲི་མ་
སྦྱངས་ཏེ་ཉི་མ་འཆར་ཁའི་མདོག་ལྟར་དམར་སེར་དུ་གྱུར་པ་ནི་བདུར་རྩི་དམ་ཚིག་པའོ། དེའི་
སྟེང་གི་ནམ་མཁར་ཧཱུྃ་དཀར་པོ་མགོ་ཐུར་དུ་བསྟན་པ་ལས་ཧེ་རུ་ཀའི་ཐུགས་བདེ་སྟོང་ཡེ་ཤེས་
ཀྱི་ངོ་བོ་ཧཱུྃ་ལས་ཁ་ཊཾ་ཀ་དཀར་པོ་བྱང་ཆུབ་ཀྱི་སེམས་ཀྱི་བདུད་རྩིའི་རང་བཞིན་ཅན་མགོ་ཐུར་
དུ་བསྟན་པ་ལྷུང་སྟེ་ལན་གསུམ་འཁོར་ཞིང་དཀྲུགས་ནས་ཞུ་སྟེ་འདྲེས་པས་བདུད་རྩིའི་རང་
བཞིན་དངུལ་ཆུའི་མདོག་ཅན་བསིལ་བའི་རེག་བྱ་དང་ལྡན་པར་བསམ། དེ་ནས་དབྱངས་
གསལ་ཚར་གཅིག་བརྗོད་པས་བདུད་རྩིའི་སྟེང་དུ་དབྱངས་གསལ་གྱི་ཕྲེང་བ་འོད་ཟེར་ལྔ་ལྡན་
ཁ་དོག་དཀར་པོ། དེའི་སྟེང་དམ་ལོ། དེའི་སྟེང་སྔོན་པོ་གསུམ་བརྩེགས་པའམ་ཕྱི་ནང་དུ་
 

གནས་པ། དབྱངས་གསལ་དཀར་པོ་ཞུ་བ་ལས་ཨོཾ་དཀར་པོ། དམར་པོ་ལས་ཨཱདམར་པོ།
སྔོན་པོ་ལས་ཧཱུྃ་སྔོན་པོ། ཡི་གེ་གསུམ་ལས་འོད་ཟེར་འཕྲོས་པས་རྒྱ་མཚོ་ལ་སོགས་པ་ན་
གནས་པའི་བདུད་རྩི་དང་། གདོད་ནས་གྲུབ་པའི་དཔའ་བོ་དང་རྣལ་འབྱོར་མ་རྣམས་ཀྱི་ཐུགས་
ཀ་ནས་ཡེ་ཤེས་ཀྱི་བདུད་རྩི་བཀུགས་ནས་དེ་ལ་བསྟིམས། ཡང་ཨོཾ་དཀར་པོ་ལས་འོད་འཕྲོས།
ས་འོག་གི་འགྲོ་བ་རྣམས་སྐུ་འཁོར་གྱི་ལྷ་ཚོགས་སུ་བཀོད། སཿལས་འོད་ཟེར་འཕྲོས། ས་སྟེང་
གི་འགྲོ་བ་རྣམས་གསུང་འཁོར་གྱི་ལྷ་ཚོགས་སུ་བཀོད། ཧཱུཾ་སྔོན་པོ་ལས་འོད་ཟེར་སྔོན་པོ་
འཕྲོས། ས་བླའི་འགྲོ་བ་རྣམས་ཐུགས་འཁོར་གྱི་རྣམ་པར་གྱུར་པ་དེ་ཐམས་ཅད་ཡབ་ཡུམ་
སྙོམས་པར་འཇུག་བཞིན་པ་སྤྱན་དྲངས་ཏེ་བདུད་རྩི་དང་ཉེ་བ་ན་ལྷག་པར་དགྱེས་ཏེ་བདེ་ཆེན་
གྱི་ངོ་བོར་རོ་གཅིག་ཏུ་ཞུགས་པའི་རྗེས་ཆགས་ཀྱི་མེས་ཞུ་སྟེ་སྐུ་འཁོར་རྣམས་ཨོཾ་དང༌། གསུང་
འཁོར་ཨཱ་དང༌། ཐུགས་འཁོར་ཧཱུྃ་ལ་ཐིམ། ཨོ་ཡང་ཨ་དང་། དེ་ཧཱུྃ་ལ་ཐིམ། དེ་འོད་དུ་ཞུ་ནས་
བདུད་རྩི་ལ་ཐིམ་པས་མང་པོར་སྦར་ཞིང་སྤེལ། རྒྱལ་བ་ཐམས་ཅད་ཀྱི་སྐུ་གསུང་ཐུགས་དབྱེར་
མེད་པའི་རྡོ་རྗེ་གསུམ་གྱི་ངོ་བོར་གྱུར་པར་བསམ་ལ་ཨོཾ་ཨཱཿཧཱུྃ་ལན་གསུམ་བརྗོད། དེའི་ཚེ་རང་
གི་སྙིང་གར་ཟླ་བའི་དཀྱིལ་འཁོར་གྱི་སྟེང་དུ་སེམས་ཅན་ཐམས་ཅད་འགོད་པའམ། རང་གི་
མཐར་བཀོད་ཀྱང་ཆོག གང་ལྟར་དེ་རྣམས་ཀྱི་སྒོ་གསུམ་གྱི་སྒྲིབ་པ་བག་ཆགས་དང་བཅས་པ་
ཆད་ནས་ནང་མཆོད་ཀྱི་རྫས་ལ་ཐིམ་པས་དག་པ་ལྷའི་ངོ་བོར་གྱུར་པའི་མོས་པ་བྱ། དེ་བཞིན་དུ་
མཆོད་གཏོར་གཞན་གྱི་སྐབས་སུ་ཡང་ནད་གདོན་སྡིག་སྒྲིབ་དང་རྨི་ལམ་ངན་པ་ཚུན་ཆད་དེ་
ལྟར་བཀུགས་ནས་མཆོད་གཏོར་དང་འདྲེས་ཏེ་རོ་མཉམ་དུ་གྱུར་པར་བསམ་ནས་ཕུལ་བས་
སྡིག་སྒྲིབ་སྦྱོང་བ་དང་། བར་ཆད་སེལ་བ་དང་། མཆོག་ཐུན་གྱི་དངོས་གྲུབ་འགྲུབ་པ་དང༌།
སླན་ཆད་ལས་ཉོན་གྱིས་མི་གོས་པའི་དགོས་པ་ཆེན་པོ་ཡོད་ལ། ནང་མཆོད་ཀྱི་རླུང་དཀྱིལ་གྱི་
རླུང་ཞུགས་གནས་ཐིམ་གསུམ། མེས་གཏུམ་མོ། སྒྱེད་བུས་རླུང་དང་གཏུམ་མོའི་རྣལ་འབྱོར་
 

ལ་བརྟེན་ནས་སྣང་མཆེད་ཐོབ་གསུམ། དེ་ལས་བདེ་སྟོང་གི་ཡེ་ཤེས་སྐྱེ་དགོས་པས། ཨས་
སྟོང་ཉིད། ཐོད་པས་བདེ་སྟོང་། འདུས་པ་སོགས་ལ་དེ་གཉིས་ཐོད་པ་གཅིག་ལ་ཚང་བས་བདེ་
སྟོང་དབྱེར་མེད་དང་། སྐབས་འདིར་དུམ་བུ་གཅིག་པས་བདེ་སྟོང་དབྱེར་མེད་དང༌། ཡང་སྐྱེད་
བུས་གཞིའི་ལུས་ངག་ཡིད་གསུམ་དང་། འབྲས་བུའི་སྐུ་གསུམ་ཀྱང་མཚོན། ཤ་དང་བདུད་
རྩིས་གཞི་ལམ་འབྲས་གསུམ་གྱི་ཡེ་ཤེས་ལྔ་དང་། བདེ་སྟོང་གི་ཡེ་ཤེས་ལས་སྒྱུ་མའི་སྐུ་གྲུབ་
པ་ལ་གཤེགས་པ་ལྔ་དང་གཤེགས་མ་ལྔ་ཡོད་པ། རྗེས་རྣམས་ཞུ་བ་འོད་གསལ་སོགས་
ཐམས་ཅད་གཞི་ལམ་འབྲས་གསུམ་ལ་སྦྱར་རྒྱུ་ཡོད་པ་ཤེས་ནས་གཤར་སྦྱངས་ཚུན་ཆད་ཀྱི་
ཉམས་ལེན་བྱས་ན་ཟབ་པ་ལས། དེ་འདྲ་གང་ཡང་མེད་པར་སྐྱེས་བུ་ལ་ཐོད་པ་བཙུགས་པས་
ཟབ་ཁྱད་ཅི་ལས་ཐོན། དེས་ན་མཆོད་གཏོར་བྱིན་རླབས་ཚུན་ཆད་ལ་མཐར་ཐུག་སྐུ་ཐུགས་
ཟུང་འཇུག་མྱུར་དུ་འགྲུབ་པའི་གནད་ཚང་བ་དགོས་སོ། ། ༈གསུམ་པ་སྒྲུབ་ཐབས་དངོས་གཞི་
བསྒོམ་པ་ལ་བར་ཆད་མི་འབྱུང་བའི་ཆེད་སྔོན་འགྲོའི་མཆོད་གཏོར་འབུལ་བ་ལ། མཆོད་པ་
བྱིན་བརླབ་ལ་བཞི་ལས་བསངས་པ་སྔར་དང་འདྲ་ཞིང་། ནག་པོ་གཙུག་ཕུད་གཅིག་པ་སོགས་
མཆོད་རྫས་རང་རང་གི་བགེགས་བསངས། སྦྱངས་པ་ཡང་སྔར་དང་འདྲ་སྟེ། གཞི་འདིར་བུམ་
པ་མེད་ཅེས་པས་བུམ་མེད་གོ་དགོས་ཀྱི། བུམ་པ་མེད་པ་དེ་གང་ཞེས་བཙལ་ནས་འཇོག་
དཀའ་བ་ལྟར། རང་ངོས་ནས་མེད་པ་དང༌། ཚུགས་ཐུབ་ཏུ་མེད་ཅེས་དགག་བྱ་བཅད་ཙམ་དེས་
ཆོག་ཤེས་བྱས་ཏེ་སྣོད་བཅུད་ཐམས་ཅད་མེར་གྱིས་ཞུ་བའི་རྐྱེན་གྱིས་རང་སེམས་དགག་བྱའི་
སྟོང་པ་ལ་མཉམ་པར་བཞག་གོ། བསྐྱེད་པ་ནི། སེམས་དེའི་སྣང་ཆ་མཆོད་པ་རེ་རེའི་གོ་སར་
ཐོད་པའི་སྐད་དོད་ཀ་པཱ་ལ་ཞེས་པའི་མིང་ཡིག་དང་པོ་ཐིག་ལེས་བརྒྱན་པ་ཀཾ་རེ་རེ། དེ་ལས་
ཐོད་པ། དེའི་ནང་དུ་ཧཱུཾ་རེ་རེ། དེ་ཞུ་བ་ལས་མཆོད་ཡོན་སོགས་བསམ། བྱིན་གྱིས་བརླབ་པ་ནི།
ངོ་བོའི་ཁྱད་པར་བདེ་སྟོང་གི་ཡེ་ཤེས་ཀྱི་རང་བཞིན། རྣམ་པའི་ཁྱད་པར་མཆོད་རྫས་རང་རང་
 

གི་དབྱིབས་དང་ཁ་དོག་ཅན། བྱེད་ལས་ཀྱི་ཁྱད་པར་མཆོད་ཡོན་ཞལ། ཞབས་བསིལ་ཞབས།
མེ་ཏོག་མདུན་ནམ། བདུག་སྤོས་ཤངས། མར་མེ་སྤྱན། དྲི་ཆབ་ཐུགས། ཞལ་ཟས་ལྗགས།
རོལ་མོ་སྙན་གྱི་ཡུལ་དུ་ཕུལ་བས་ཐུགས་རྒྱུད་ལ་ཟག་མེད་ཀྱི་བདེ་བ་ཁྱད་པར་ཅན་བསྐྱེད་པའི་
ནུས་ལྡན་དུ་བསམ། མཆོད་རྫས་རང་མིང་འབྲུ་གསུམ་གྱི་བར་དུ་བཅུག་སྟེ་བརྗོད་པས་རྡོ་རྗེ་
གསུམ་གྱི་ངོ་བོར་བྱིན་གྱིས་བརླབས། དེ་ལ་རང་བཞིན་བདེ་སྟོང་གིས་འོད་གསལ། རྣམ་པ་
མཆོད་རྫས་ཀྱིས་སྒྱུ་ལུས། བྱེད་ལས་ཀྱིས་ཆོས་གཟུགས་ཀྱི་ཡོན་ཏན་དང་འཕྲིན་ལས་ཕུན་
ཚོགས་མཚོན་པ་ལྟ་བུར་ཡོད་པས་ནང་གི་ཉམས་ལེན་དང་འབྲེལ་ན་དགོས་པ་ཆེ། དངོས་སུ་
བཤམས་པ་ཆུ་ཏིང་ཕོར་གང་ལས་མེད་ཀྱང་རང་ལྷར་གསལ་བ་དབུལ་པོ་ཞིག་མ་ཡིན་པར་
སྣོད་བཅུད་ཀྱི་ཁྱད་པར་ཕུན་སུམ་ཚོགས་པ་ལ་དབང་འབྱོར་བ་དང་། ཟག་མེད་ཡེ་ཤེས་ཀྱི་
སྣང་ཆ་ལ་འདི་འཆར་དང་འདི་མིན་འཆར་བྱ་བ་མེད་པས་དེ་གཞིར་བྱས་ནས་དཔྱད་ན་མཆོད་
ཡོན་རྡོ་རྗེ་གསུམ་གྱི་ངོ་བོར་འཆར་བ་ལ་གོ་རྒྱུ་ཆེ་བས་དེས་གཞན་ལ་རིགས་འདྲ། ཐམས་ཅད་
ས་བོན་ལས་བསྐྱེད་པས་མིང་གིས་བཏགས་ཙམ་མཚོན་པ་ཁང་པ་གཅིག་སྐུ་དང་། གླེགས་
བམ་དང་། འབྲུ་སོགས་ཀྱིས་བཀང་ན། དེ་དང་དེའི་ཁང་པ་ཞེས་འཆར་བ་མིང་ལ་བརྟེན་ནས་
གྲུབ་ཚུལ་ཡིན། དེའི་གནད་ཀྱིས་མཁས་གྲུབ་ནོར་བཟང་རྒྱ་མཚོས་ཆོས་ཐམས་ཅད་རང་
འདོགས་བྱེད་ཀྱི་མིང་དང་རྟོག་པ་ལས་སྐྱེས་པའི་འདུས་བྱས་སུ་གསུངས་སོ། །སྔོན་འགྲོའི་
གཏོར་མ་བྱིན་རླབས་སྔར་དང་འདྲ་ཞིང་། ནང་མཆོད་བཏུང་བ་དང་གཏོར་མ་བཟའ་བའི་རྫས་
ཡིན་པས་ཁ་དོག་གཞི་སོགས་ལ་དཀར་སེར་དམར་ནག་དང་། དབྱིབས་ཟླུམ་པོ་གྲུ་བཞི་སོགས་
ལས་མཐུན་རི་བོ་ལས་དཔངས་མཐོ་བ་མྱང་ན་བདུད་རྩིའི་རང་བཞིན་ཅན་དུ་མོས་པ་ནི། དམར་
ཆེན་གཏོར་མ་རི་ལྟར་སྤུངས་པ་ལ། ཞེས་པའི་དོན་ཡིན་པར་སྐྱབས་མགོན་རྡོ་རྗེ་འཆང་གིས་
གསུངས། འབྲུ་གསུམ་བརྗོད་པའི་སྐབས་རང་གཞན་གྱི་སྒོ་གསུམ་གྱི་སྡིག་སྒྲིབ་ཆད་ནས་
 

གཏོར་མ་དང་འདྲེས་པར་བསམ་སྟེ་ཕུལ་བས་བར་ཆད་ཞི་ཞིང་སྡིག་སྒྲིབ་འདག་པར་མ་ཟད།
མཐར་ཐུག་སངས་རྒྱས་ཀྱི་ཉོན་མོངས་མེད་པའི་ཏིང་ངེ་འཛིན་འགྲུབ་སྟེ། རྒྱན་ལས། སངས་
རྒྱས་གྲོང་དུ་བྱོན་ན་སུ་ལའང་ཉོན་མོངས་མངོན་གྱུར་མི་སྐྱེ་བ་ཏིང་ངེ་འཛིན་དེའི་མཐུར་གསུངས།
རྨི་ལམ་ཤིན་ཏུ་མི་སྡུག་པ་རྨིས་ན་ཡང་གཞན་ལ་མི་སྨྲ་བར་གཏོར་མ་བྱིན་བརླབ་ཀྱི་སྐབས།
རང་གི་ཐུགས་ཀའི་ཧཱུཾ་གི་འོད་ཟེར་གྱིས་གནོད་འཚེ་བྱེད་པའི་མི་དང་མི་མིན་གྱི་བསམ་ངན་
སྦྱོར་རྩུབ་སོགས་བར་ཆད་ཀྱི་རྣམ་པ་གང་ཡོད་རྨི་ལམ་ཅི་ལྟར་རྨིས་པའི་རྣམ་པར་བཀུག་ནས་
གཏོར་མ་དང་རོ་གཅིག་འདྲེས་པ་རྡོ་རྗེ་གསུམ་གྱི་ངོ་བོར་བྱིན་གྱིས་བརླབ་སྟེ་ལྷ་ལ་ཕུལ་བས་
བར་ཆད་ཐམས་ཅད་ཆོས་དབྱིངས་སུ་དག་པའི་མོས་པ་བྱེད་པ་དང༌། བདུད་རྩི་དཀར་སེར་
སོགས་ཕུལ་བས་ལྷའི་སྐུ་ལས་ལྷ་མོ་བུམ་པ་ཐོགས་པའམ་འོད་ཟེར་ལས་མཐུན་སྤྲོས་ཏེ་འཕྲིན་
ལས་མཛད་པ་སོགས་ཐམས་ཅད་ལ་འདྲའོ། ། མགྲོན་སྤྱན་འདྲེན་པ་ལ། ཕོ་ནི་བདེ་སྟོང་དབྱེར་
མེད་མཚོན་བྱེད་ཡིན་པས་དཔའ་བོ་མཁའ་འགྲོའི་ཐུགས་རྒྱུད་རང་དབང་མེད་པར་བསྐུལ་བའི་
གནད་ཆེ། འདི་ལ་བདེ་སྟོང་དང་བདེན་གཉིས་དབྱེར་མེད་ཨེ་ཝཾ་ལྟར་གྱི་བཤད་པ་སྦས་དོན་
ཀུན་གསལ་དུ་ཡོད་ལ། ཐུའུ་བཀྭན་རིན་པོ་ཆེས། རྒྱུད་ལས། ཟླ་གཞོན་ཐིག་གསལ་ཕོ་ཞེས་
བྱ། ཞེས་སོགས་དྲངས་ནས་ཕེས་སྟོང་ཉིད། ཟླ་ཚེས་ཐིག་ལེས་བདེ་ཆེན་གྱི་ཡེ་ཤེས། དེ་
གཉིས་གཅིག་ཏུ་ཚོགས་པ་བདེ་སྟོང་དབྱེར་མེད་མཚོན་པ་སོགས་ཀྱི་བཤད་པ་གནང་བ་ཉིད་
 ཀྱིས་མཁའ་སྤྱོད་མའི་ཆོས་སྐོར་དུ་ཟུར་ཙམ་བཀོད་ཡོད། གང་ལྟར་སེམས་བདེ་སྟོང་དབྱེར་
མེད་ལ་མཉམ་པར་བཞག ངག་ཏུ་ཕོ་བརྗོད། རྐང་པ་གཡོན་པའི་མཐེབ་ཆེན་གྱིས་གཡས་པའི་
མཐེབ་ཆེན་མནན་པ་གུང་ཐང་འཇམ་པའི་དབྱངས་ནས་དབང་གནང་བའི་སྐབས་ཡར་བཞེངས་
ཡོད་ཀྱང་ཁྲིགས་ས་འགྲིག་པ་ཡ་མཚན་ཆེ། ཐལ་མོ་གཉིས་ཁ་སྦུབས། མཛུབ་མོ་མདུད། མཐེ་
བོང་གཉིས་དང་། གུང་མོ་གཉིས་རྩེ་སྦྱར། ལྷག་མ་བསྒྲེངས་པ་འབར་བའི་ཕྱག་རྒྱ་ཐོག་མར་
 

གཡོན་དང་། དེ་ནས་གཡས་སུ་བསྐོར། མིག་གི་ལྟ་སྟངས་གཡོན་ནས་གྱེན་དུ་ལྟ་བ་དྲུག་ཀ་
འཛོམ་ན་དཔའ་བོ་མཁའ་འགྲོ་རྣམས་དབང་མེད་དུ་འབྱོན་པ་དམ་ཚིག་དང་ཆོས་ཉིད་ཡིན་པ་རྡོ་
རྗེ་བསྡུ་བའི་སྔགས་རྒྱ་དང་འདྲ། དེ་ནས་རང་གི་ཐུགས་ཀར་ཉི་གདན་གྱི་སྟེང་དུ་ཧཱུཾ་ལས་འོད་
ཟེར་བརྒྱད་འཕྲོས་པས་དུར་ཁྲོད་བརྒྱད་ནས་མགྲོན་ཚན་བཅུ་གཅིག་རེ་སྤྱན་འདྲེན་དགོས་ལ།
དེ་ཡང་ཤར་དུ་བརྒྱ་བྱིན་གཙོ་བོ་ལ་འཁོར་མགྲོན་རིགས་གཞན་རྣམས་ཚང་བ། དེས་གཞན་ལ་
འདྲ། གཙོ་བོ་བཀུགས་པས་འཁོར་རྣམས་རང་དབང་མེད་པར་འདུ། ཕྱོགས་སྐྱོང་ཡུལ་ཕྱོགས་
སྤྱི་དང༌། ཞིང་སྐྱོང་ཡུལ་དེའི་བྱེ་བྲག་རེ་སྐྱོང་བ་ལ་ལྟོས་ས་ལྟོས་འཇོག་གིས་འབྱེད་དགོས།
དུར་ཁྲོད་ཀྱི་ཞིང་སྐྱོང་ནི་ཕྱོགས་སྐྱོང་གི་རྣམ་འཕྲུལ་དུ་གོ་དགོས་པས་ཞིང་སྐྱོང་རྣམས་ཕྱོགས་
སྐྱོང་གི་བཞོན་པའི་གདོང་ཅན་དུ་བྱེད་པའི་རྒྱུ་མཚན་དེ་ཡིན། ཕྱོགས་སྐྱོང་འཁོར་བཅས་ལ་
གཏོར་མ་ཕུལ་བས་འདས་མ་འདས་ཐམས་ཅད་ལ་ཕུལ་བར་འགྲོ་བ་ཞིག་ཡོད་པ། ཕྱི་ནང་སྐྱོང་
བའི་དམ་ཅན་མ་ལུས་ལ། ཞེས་པས་ཀྱང་ཤེས་ལ། ཕྱི་ནང་གི་ཡུལ་ཉེར་བཞི་དང་། དཔའ་བོ་
མཁའ་འགྲོ་དང་རྩ་ཁམས་སྦྱར་བ་ལྟར་ན་རྩ་རླུང་ཐིག་ལེ་དང་སེམས་ཀྱི་རྣམ་འགྱུར་དང་སྣང་ཆ་
ལས་ཕྱིའི་ཕྱོགས་སྐྱོང་དཔལ་མགོན་དུ་ཤར་བ་ལ་ཕུལ་བས་ཕྱི་ནང་འདྲེས་ནས་འགྲོ་ལུགས་
ཤིག་ཡོད་པའི་ཚོད་དུ་འདུག་པས་ནང་མཆོད་སྐབས་སེམས་ཅན་ཐམས་ཅད་ལྷར་གྱུར་པ་ལ་
འབུལ་བའང་དེ་དང་ཕྱོགས་འདྲ། རྟེན་འབྲེལ་དང་མིང་གིས་བཏགས་ཙམ་ཡིན་པས་ཞིང་འདིའི་
ཕྱོགས་སྐྱོང་བཀུགས་པ་ན་གཞན་ཐམས་ཅད་དེ་དང་དབྱེར་མེད་དུ་འདུས་ཏེ་གཏོར་སྣོད་དམ་
རང་གི་ཕྱོགས་མཚམས་སུ་འཁོད། ཕྱོགས་སྐྱོང་ལ་དམིགས་ཏེ་རང་སེམས་སྟོང་ཉིད་ལ་
ཞུགས་པའི་རྐྱེན་གྱིས་དེ་རྣམས་ཀྱང་གློ་བུར་གྱི་དྲི་མ་ཆོས་དབྱིངས་སུ་ཟད་པའི་རང་བཞིན་
ཆོས་སྐུའི་ངང་དུ་བཞུགས། དེ་ལས་བདེ་མཆོག་ཡབ་ཡུམ་གྱི་སྐུར་བཞེངས་པའི་ལྗགས་ཀྱི་རྩེ་
མོར་ཧཱུྃ་དཀར་པོ་ལས་རྡོ་རྗེ་རྩེ་གསུམ་པ་དཀར་པོ་ནས་འབྲས་ཙམ་རྭ་དབུས་མ་འོད་ཀྱི་སྤུ་
 

གུའི་རྣམ་ཅན་དུ་བསམ། རང་གི་སྙིང་ག་ནས་ལྷ་མོ་རོ་རྡོ་རྗེ་མ་དཔག་མེད་སྤྲོས་ཏེ་ཐོད་པས་
བ།ཏོར་མ་པདུད་རྩིའི་རྒྱ་མཚོ་ལུམ་ལུམ་བཅུས་ཏེ་བསྟབ་པའི་མོས་པ་དང་བཅས་གཏོར་སྔགས་
ཚོར་གཉིས་བརྗོད་པས་དང་པོས་ཕྱོགས་གཡོན་སྐོར་དང་གཉིས་པས་མཚམས་གཡས་སྐོར་དུ་
ཕུལ་བས་རྡོ་ཁབ་ལེན་གྱི་ལྕགས་ལེན་པ་ལྟར་ལྗགས་འོད་ཟེར་གྱི་སྦུ་གུས་གཏོར་མའི་བཅུད་
དྲངས་ཏེ་གསོལ་བས་ཐུགས་རྒྱུད་ལ་ཟག་མེད་ཀྱི་བདེ་བ་བསྐྲུན་པར་བསམ། དྲག་ལས་འགའ་
ཞིག་ལ་གཏོར་མ་རིལ་པོར་མིད་པ་ཡང་ཡོད། གཏོར་སྔགས་ཀྱི་སརྦ་ནི་ཐམས་ཅད་ཅེས་པ་
ཡིན་པས་གོང་མ་ཀུན་གྱི་མཐར་སྦྱར། གཅིག་ལ་ཕུལ་བས་ཐམས་ཅད་ཚིམ་པར་བསམ་
དགོས་པས་ཕྱོགས་ལ་ཕུལ་ཚེ་མཚམས་སུ་མི་འབུལ་བ་ག་ལ་ཡིན། སྙིང་ག་ནས་མཆོད་ལྷ་
སྤྲོས་ཏེ་ཉེར་སྤྱོད་ཕུལ་ལ་སྙིང་གར་བསྡུ་བ་རྫོགས་རིམ་གྱི་རླུང་སྙིང་གར་ཐིམ་པའི་སྨིན་བྱེད་དུ་
འགྲོ་བ་འོག་གི་སྤྲོབསྡུ་ཐམས་ཅད་ལ་འདྲ། ཚིགས་བཅད་ཀྱིས་མགྲོན་རིགས་བཅུ་གཅིག་གི་
མིང་སྨོས་པའི་སྒོ་ནས་དཔལ་ཆེན་ཧེ་རུ་ཀའི་བཀའ་སྡོད་ཡིད་ལྟར་མགྱོགས་པའི་རྫུ་འཕྲུལ་གྱི་
ཤུགས་དང་ལྡན་ཞིང་མཐུ་སྟོབས་ནུས་པ་བསམ་གྱིས་མི་ཁྱབ་པ་ལ་དབང་འབྱོར་བ་ཁྱེད་རྣམས་
ཀྱིས་ལམ་རིམ་གཉིས་མ་སྐྱེས་པ་སྐྱེ། སྐྱེ་བ་གནས། གནས་པ་གོང་དུ་འཕེལ་ཏེ་མཐར་ཕྱིན་
པའི་འབ།ལ་རྐྱེན་ཞི་ཞིང༌། མཐུན་རྐྱེན་མཐའ་དག་སྒྲུབ་པར་མཛོད་ཅེས་སྒྲུབ་ཐབས་བསྒོམ་པ་
དང༌། མཆོག་གི་དངོས་གྲུབ་འགྲུབ་པའི་ཕྱི་ནང་གི་འགལ་རྐྱེན་ཞི་བའི་འཕྲིན་ལས་བཅོལ་བས་
དགྱེས་བཞིན་ཞལ་གྱི་བཞེས་པར་མོས། རིམ་གྲོ་ལའང་རྩ་བ་མེད་ན་ནུས་པ་མི་ཐོན་པས་
བདག་འཛིན་ལ་ཅུང་ཟད་རེ་གནོད་ན་སྣང་ཆ་སློང་བ་ནད་ལས་གྲོལ་ཁར་ན་ཟུག་ལྷག་པར་ཆེ་
བ་དང་འདྲའོ། མཐར་ནོངས་པ་བཟོད་པར་གསོལ་ཏེ་ཕྱི་རོལ་ཏུ་བཀྱེད་ནས་ཕྱོགས་བསྲུང་སྟེ་
བཞུགས་པའམ། རང་གནས་སུ་གཤེགས་པ་གང་མོས་བྱའོ། བཞི་པ་བདག་བསྐྱེད་ཀྱི་མཆོད་
པ་བྱིན་རླབས་སྔར་དང་འདྲ། ལྔ་པ་འགལ་རྐྱེན་སྡིག་སྒྲིབ་སྦྱོང་བ་རྡོར་སེམས་བསྒོམ་བཟླས་ནི།
 

བསྐྱེད་རིམ་རྐྱང་པ་ལ་མ་བྱས་ཀྱང་ཆོ་ག་ཆད་པའི་སྐྱོན་དུ་མི་འགྱུར་ལ། རྫོགས་རིམ་བསྒོམ་ན་
ངེས་ཅན་དུ་དགོས། དེ་ཡང་ལམ་མཆོག་སྒྲུབ་ལ་མཚན་ཉིད་ཚང་བའི་རྟེན། ཞེས་སོགས་ལྟར་
དགེ་སྦྱོར་རིགས་མང་ཡང་ལས་དང་པོ་པས་རྣམ་སྨིན་ཡོན་ཏན་བརྒྱད་ལྡན་གྱི་རྟེན་འགྲུབ་པའི་
དགེ་རྩ་བསགས་པ་དང་། མི་དགེ་བའི་ལས་མི་བྱེད་པ་དཀའ་ཡང་སྟོབས་བཞི་ཚང་བའི་
བཤགས་བསྡམས་ལ་འབད་ན་ལས་འབྲས་ཀྱི་སྤང་བླང་གི་འགག་སྡོམ་ཚང་། བཤགས་
བསྡམས་ལ་ཕུང་པོ་གསུམ་པ་འདོན་པ་དང་། སངས་རྒྱས་བྱང་སེམས་ཀྱིམཚན་བརྗོད་པ་
སོགས་མདོ་ནས་བཤད་པ་དང་། སྔགས་ལ་ཡང་རྒྱུད་སྡེ་བཞི་ཀ་ནས་མཐའ་ཡས་པ་གསུངས་
ཀྱང་བླ་མེད་ནས་བཤད་པའི་རྡོར་སེམས་བསྒོམ་པ་ཟླས་ཀྱི་སྒོ་ནས་ཡིག་བརྒྱ་ཉེར་གཅིག་རེ་
བཟླས་ན་ལྟུང་བའི་འཕེལ་ཁ་འཆད་ཅིང་། འབུམ་བཟླས་པས་སྔགས་ཀྱི་རྩ་ལྟུང་འདག་པ་ན་
མཚམས་མེད་དང་། བྱང་སེམས་དང་སོ་ཐར་གྱི་རྩ་ལྟུང་འདག་པ་ལྟ་ཅི་སྨོས། དེས་ན་བྱ་སླ་ལ་
དོན་ཆེ་བའི་གདམས་པ་འདི་ཉམས་སུ་ལེན་པ་ལ་སྐྱབས་འགྲོའི་ཚོགས་ཞིང་གསང་བདེ་
སོགས་གང་གི་སྐབས་སུ་ཡང་བྱེད་བདེ་བ་དཀྱིལ་འཁོར་ཡོངས་རྫོགས་ཀྱི་གཙོ་བོའི་རིགས་
བདག་ཏུ་དྲིན་ཅན་རྩ་བའི་བླ་མ་བཞུགས་པ། རིགས་ལྔའི་རང་བཞིན་གཙོ་བོ་ཡབ་ཡུམ་སྙིང་
པོའི་རྣལ་འབྱོར་མ་བཞི་བཅས་སངས་རྒྱས་དཀོན་མཆོག འཁོར་གཞན་དགེ་འདུན་ནམ། ཡང་
ན་གཙོ་བོ་ཡབ་ཡུམ་སངས་རྒྱས་དཀོན་མཆོག འཁོར་ཐམས་ཅད་དགེ་འདུན་དཀོན་མཆོག
རྡོ་རྗེ་ནོར་བུའི་ཏོག་གི་ཁང་བུ་ཆུང་ན་བཞུགས་པའི་རྒྱུད་ཀྱི་གླེགས་བམ་ལུང་གི་དམ་ཆོས། །
དཀྱིལ་འཁོར་པའི་ལྷ་ཚོགས་རྣམས་ཀྱི་ཐུགས་རྒྱུད་ཀྱི་འགོག་ལམ་རྟོགས་པའི་དམ་ཆོས་ཀུན་
འདུས་སུ་མོས། འདིའི་སྐྱབས་སེམས་ལྟར་ན་འཁོར་ལོ་སྡོམ་པའི་རྟེན་དང་བརྟེན་པའི་དཀྱིལ་
འཁོར་གྱི་མཐར་ཐེག་པ་གསུམ་གྱི་སློབ་པ་དང་མི་སློབ་པ་ཐམས་ཅད། ཉེར་བཞིའི་དཔའ་བོ་
མཁའ་འགྲོ། ཤར་གྱི་དུར་ཁྲོད་དུ་རྩ་བའི་བླ་མ་ལ་དངོས་བརྒྱུད་ཀྱི་བླ་མས་བསྐོར་བ། དབང་
 

བསྐུར་བའི་དཀྱིལ་འཁོར་པའི་ལྷ་ཚོགས་དང་བཅས་པ་གསལ་བཏབ་ལ། སངས་རྒྱས་ཆོས་
དང་དགེ་འདུན་དང༌། ཞེས་སོགས་ཀྱི་ཚིག་རིས་དང་ངོ་འཕྲོད་པ་བྱ། རང་གི་མཐའ་སྐོར་དུ་
སེམས་ཅན་ཐམས་ཅད་སའི་དྲེག་པ་སྟེ་དགུང་མོའི་གྲིབ་ཆེན་བཞིན་མིའི་རྣམ་པར་འཁོད། ཚོགས་
ཞིང་ལ་བློ་ལིངས་བསྐྱུར་གྱིས་བཀལ་ནས་རང་གཞན་ཐམས་ཅད་སྡུག་བསྔལ་ཕྲ་རགས་ཀྱིས་
མནར་བ་ལས་བསྐྱབ་ཏུ་གསོལ་སྙམ་དུ། སངས་རྒྱས་ཆོས་དང་སོགས་ཀྱི་སྐྱབས་འགྲོ་དང་།
སེམས་ཅན་ཀུན་གྱི་སོགས་ཀྱིས་སྨོན་འཇུག་གི་སེམས་བསྐྱེད་པ་ལ་རྒྱལ་པོ་ལྟ་བུའི་སེམས་
བསྐྱེད་ཚིག་རིས་ལ་གསལ། དེའི་ཚེ་མཁའ་ཁྱབ་ཀྱི་སེམས་ཅན་མ་ལུས་པ་ཡིད་ངོར་འཆར་བ་
གལ་ཆེན་པོ་རེད། སེམས་ཅན་སྡུག་བསྔལ་གྱིས་མནར་བ་ལ་བ་སྤུ་གཡོ་འགུལ་ཙམ་ཡང་མེད་
པར་སེམས་བསྐྱེད་པར་རློམ་ཡང་ག་ན་ཡོང་། དེས་ན་སྲིད་རྩེ་ནས་མནར་མེད་ཀྱི་བར་དུ་ཟོ་
ཆུན་གྱི་འཁོར་ལོ་བཞིན་རྒྱུན་ཆད་མེད་པར་འཁོར་ཏེ་བདེ་བས་ཕོངས་ཤིང་སྡུག་བསྔལ་གྱིས་
རྟག་པར་མནར་བའི་སེམས་ཅན་གྱི་གནས་ཚུལ་ལ་བསམ་བློ་བཏང་། དེ་ལ་ཤས་མི་བཟོད་པའི་
སྙིང་རྗེ་མེད་ཀྱང་སྡུག་བསྔལ་དེ་ལས་ཐར་ན་ཅི་མ་རུང་སྙམ་པ་ཡིད་ལ་ཨེ་འཆར་ལྟ། ཤར་ན་དེ་
དག་སྡུག་བསྔལ་མཐའ་དག་ལས་བསྒྲལ་ཏེ་རང་གིས་ད་ལྟ་ཉིད་དུ་སངས་རྒྱས་ཀྱི་ས་ལ་འགོད་
རྒྱུ་བྱུང་ན་སྙམ་དུ་ཡང་ཡང་སེམས་པ་དགོས་སོ། འདི་ལ་རང་ཡི་དམ་དུ་གསལ་བའི་སྤྱི་བོར་
རྡོར་སེམས་གསལ་འདེབས་པ་དང་། སྐབས་གཞན་དུ་རང་ཉིད་རྡོར་སེམས་སུ་བསྐྱེད་ཀྱང་
ཆོག་མོད། རང་ཐ་མལ་པའི་སྤྱི་བོར་གསལ་འདེབས་པ་དམ་པ་གོང་མའི་ཕྱག་ལེན་ལ་ཡོད།
གང་ལྟར་རང་གི་སྤྱི་བོར་པདྨའི་མིང་ཡིག་དང་པོ་ལ་ཐིག་ལེས་བརྒྱན་པ་པཾ། དེ་ལས་པདྨ་
དཀར་པོ་འདབ་བརྒྱད། དེའི་སྟེང་ཟླ་བའི་དཀྱིལ་འཁོར་ཉ་གང་བ་ར་རི་དང་བྲལ་བས་པདྨའི་ལྟེ་
བ་ཁེབས་པ། དེའི་དབུས་སུ་ཕྱོགས་བཅུའི་རྒྱལ་བ་རྣམས་ཀྱི་ཐུགས་རྣམ་པར་མི་རྟོག་པའི་
ཟག་མེད་ཀྱི་ཡེ་ཤེས་ཧཱུྃ་དཀར་པོ་གྱེན་འགྲེང་གི་རྣམ་པར་ཐོལ་གྱིས་བཞེངས། དེ་ལ་ཕྱོགས་
 

བཅུའི་སངས་རྒྱས་རྣམས་ལ་སེམས་ཅན་གྱི་དོན་ལས་དགོངས་རྒྱུ་མེད་པ། གང་གིས་མོས་པ་
གཙོར་བྱས་པ། །དེ་ཡི་མདུན་ན་ཐུབ་པ་བཞུགས། །ཞེས་པ་ལྟར་ཡིན་པས་རང་གི་མོས་པ་
ཙམ་ལས་འདིར་ག་ན་བཞུགས་སྙམ་པ་ལོག་རྟོག་ཡིན། གཞི་གྲུབ་ན་རྣམ་མཁྱེན་གྱིས་གཞལ་
བྱ་ཡིན་པས་ཁྱབ་ཅེས་ཁས་ལེན་དགོས་པས་རྣམ་མཁྱེན་ཡོད་ལ་སངས་རྒྱས་མེད་པའི་ས་
ཕྱོགས་འཇོག་ག་ལ་ནུས། མདོ་ལས། ཡེ་ཤེས་ཇི་སྙེད་ཁྱབ་གྱུར་པ། །སྐུ་ཡི་ཀྱང་ནི་དེ་སྙེད་
ཁྱབ། །ཅེས་སྐུ་བེམ་པོ་མ་ཡིན་པའི་ཡེ་ཤེས་ཀྱི་རང་བཞིན་དང་། ཡེ་ཤེས་ཀྱི་བདག་ཉིད་ཡིན་
པས་བ་སྤུ་ཉག་མ་རེ་རེས་ཆོས་ཐམས་ཅད་གཟིགས་པར་གསུངས། སྔགས་བླ་མེད་ཀྱི་ལུགས་
ལ་ཤེས་པ་རང་གི་བཞོན་པའི་རླུང་དང་འགྲོགས་པས་བླ་མའི་སྐྲའི་རྩེ་མོ་ཞིག་ལ་གསོལ་བ་རྩེ་
གཅིག་ཏུ་བཏབ་ན་ཕྱོགས་བཅུའི་སངས་རྒྱས་ཐམས་ཅད་ཀྱིས་དེ་མི་གཟིགས་པ་མི་སྲིད།
གཟིགས་ནས་ཡལ་བར་འདོར་བ་དང་། འཕྲིན་ལས་དུས་ལས་ཡོལ་བ་མི་སྲིད། མཁྱེན་པའི་ཡེ་
ཤེས་ཡུལ་དེ་ལ་ཞུགས་ན་དེའི་བཞོན་པའི་རླུང་འཇུག་དགོས། ཐ་མལ་པ་ལྟར་སྒོ་གསུམ་ངོ་བོ་
ཐ་དད་མ་ཡིན་པར་ཆོས་གཟུགས་དབྱེར་མེད་སྐུ་ཐུགས་ཟུང་འཇུག་ཏུ་གནས་པས་ཡེ་ཤེས་ཀྱི་
བཞོན་པའི་རླུང་སྐུ་དང་། དེའི་གདངས་གསུང་དང་སྔགས་སུ་འཆར་བས་སྐྲ་རྩེ་གཅིག་ལ་
ཕྱོགས་བཅུའི་རྒྱལ་བ་མ་ལུས་པ་བཞུགས་ཀྱང་མི་ཆུད་པའི་དོགས་པ་མི་དགོས་ཀྱང་། ཐ་མལ་
པའི་ཤ་ཁྲག་གདོས་བཅས་ཀྱི་རྣམ་པ་ཤར་ནས་བློར་མ་ཤོང་བ་ཡིན་འདུག དེས་ན་མོས་པ་
ཙམ་གྱིས་རྒྱལ་བ་ཐམས་ཅད་དེར་བཞུགས་པ་རིགས་པས་འགྲུབ་བོ། །གུང་ཐང་འཇམས་
པའི་དབྱངས་ནས་སྔགས་ལས་མིག་སོགས་ལྔའི་མངོན་ཤེས་གསུངས་ཀྱང་། མདོ་ལུགས་སྣ་
ལྕེ་ལུས་གསུམ་ལ་མངོན་ཤེས་མ་བཤད། འོན་ཀྱང་དེ་བཞིན་གཤེགས་པས་གཙུག་ཏོར་གྱིས་
ཀྱང་གཟིགས་སོ། །ཞེས་བ་སྤུ་རེས་ཀྱང་ཆོས་ཀུན་གཟིགས་པས་མངོན་ཤེས་ཅི་ལ་མེད་ཅེས་
གསུང་འཕྲོས་གནང་བར་ལན་ཞུ་རྒྱུ་མ་རྙེད་འདུག རྡོ་རམས་པ་སངས་རྒྱས་བཀྲ་ཤིས་ཀྱིས་
 

མོང་གོལ་ཆེན་ཚེ་མཆོག་ལྷ་རམས་པར་དེ་དྲིས་ཀྱང་ལན་གཞན་མ་བྱུང་ཟེར། མཛོད་ལས།
མིག་དང་རྣ་བའི་མངོན་ཤེས་ནི། །ཞེས་སོགས་ལྟར་སྣ་ལྕེ་ལུས་གསུམ་གྱིས་ཡུལ་རང་དང་
མཉམ་པ་ཕྲད་ནས་འཛིན། མིག་རྣ་ལྟར་ཐག་རིང་པོའི་ཡུལ་མི་འཛིན་ཞིང་ཁྱབ་མི་ཆེ་བས་ཐུན་
མོང་བའི་གདུལ་བྱའི་བློ་དང་འཚམས་པར་བྱས། འོན་ཀྱང་མངོན་ཤེས་དང་ངོ་བོ་དབྱེར་མེད་
བཞག་ཆོག རྟོགས་རིགས་དང་དབང་ཤེས་ལྟར་རྒྱུན་གྱི་སྒོ་ནས་སོ་སོར་འཇོག་པ། ཐུབ་
དགོངས་ལས། དབང་པོའི་བློར་སྔོན་གྱི་རྗེས་སུ་འབྲང་བས་བཞག་གོ། གསུངས་པ་ལྟར་ཡིན།
གཞན་དུ་དབང་ཤེས་དང་ཡིད་ཤེས་ངོ་བོ་གཅིག་པས་དབང་ཤེས་རྣམ་མཁྱེན་དུ་བཞག་ན་ཅིས་
འགོག མཁྱེན་ཚུལ་ཐ་མི་དད་ཀྱང་རྒྱུན་དང་མིང་འདོགས་ཚུལ་གྱིས་མི་འདྲའམ་སྙམ་གསུངས།
དེ་ལྟར་ཧཱུཾ་ཡིག་སྐྱབས་གནས་ཀུན་འདུས་སུ་བློ་བཞག་ལ། དེ་ལས་རྡོ་རྗེ་དཀར་པོ་རྩེ་ལྔ་པ་ལྟེ་
བར་ཧཱུྃ་གིས་མཚན་པ། དེ་ལས་འོད་ཟེར་འཕྲོ་ཚུལ་སྤོས་རེང་གི་དུད་པ་ལྟར་འཕྲལ་དུ་སླེབ་མི་
སླེབ་འཆར་རྒྱུ་མ་ཡིན་པར་ཤར་གྱི་རི་རྩེ་ནས་ཉི་མའི་དཀྱིལ་འཁོར་ཤར་མ་ཐག་འོད་ཀྱིས་འཛམ་
གླིང་ཁེབས་པ་བཞིན་འོད་ཟེར་འཕྲོས་ཙམ་ནས་ཞིང་ཁམས་ཐམས་ཅད་ཁྱབ་པ་དགོས་ཞེས་
སྐྱབས་མགོན་རྡོ་རྗེ་འཆང་གིས་གསུངས། འོད་ཟེར་དེ་དག་ཆར་འབབ་ལ་ཁད་པའི་སྤྲིན་ལྟར་
དག་པའི་འཇིག་རྟེན་དུ་འཕྲོས་པའི་སྣེ་མོ་ལས་མཆོད་ལྷ་སྤྲོས་ཏེ་སྲིད་ཞིའི་ཁམས་ན་གྱ་ནོམ་
པའི་དངོས་པོ་མཆོད་པའི་ཡོ་བྱད་དུ་གྱུར་པ་ཇི་སྙེད་པས་རྒྱལ་བ་སྲས་བཅས་མཉེས་པར་བྱས།
མཉེས་ཚུལ་བཀྲེས་སྐོམ་གྱིས་མནར་བ་ལ་བཟའ་བཏུང་བྱིན་པས་དགའ་བ་ལྟ་བུ་མ་ཡིན་པར་
རིགས་ཀྱི་བུ་འདིས་འདི་ལྟར་ཡིད་ཀྱི་འདུ་བྱེད་ཀྱི་སྒོ་ནས་མཆོད་པ་གྱ་ནོམ་པ་ཕུལ་ཏེ་ཚོགས་
རླབས་པོ་ཆེ་བསགས་པས་རང་གཞན་གྱི་དོན་རྒྱ་ཆེན་པོ་གྲུབ་སོང་སྙམ་དུ་མཉེས། དེ་རྣམས་
ཀྱི་སྐུ་གསུང་ཐུགས་ཀྱི་བྱིན་རླབས་ཐམས་ཅད་འོད་ཟེར་གྱི་རྣམ་པར་བསྡུས་ནས་རྡོ་རྗེ་ཧཱུཾ་དང་
བཅས་པ་ལ་ཐིམ། འོད་ཟེར་མ་དག་པའི་ཞིང་དུ་འཕྲོས་པས་རིགས་དྲུག་གི་འཇིག་རྟེན་གྱི་
 

ཁམས་ཐམས་ཅད་ཁྱབ་སྟེ་འོད་ཀྱིས་རེག་པས་གསེར་འགྱུར་གྱི་རྩིས་ལྕགས་གསེར་དུ་བསྒྱུར་
བ་བཞིན་དེ་དག་རྡོར་སེམས་ཀྱི་སྐུར་བཞེངས་པའམ། འོད་ཟེར་ལ་འཁྲིལ་ནས་བདུད་རྩིའི་རྒྱུན་
བབས། སྒོ་གསུམ་གྱི་སྡིག་སྒྲིབ་བག་ཆགས་དང་བཅས་པ་དག །ལུས་དྭངས་གསལ་འོད་
ཀྱི་རང་བཞིན་ཅན་དུ་གྱུར། ཚེ་དང་བསོད་ནམས་ལུང་རྟོགས་ཀྱི་ཡོན་ཏན་རྒྱས་པར་བསམ་
པའམ། འོད་ཟེར་གྱི་སྣེ་ལ་རྡོར་སེམས་ཡབ་ཡུམ་ཟུང་རེ་བཞུགས་ནས་རྫུ་འཕྲུལ་དང་ཆོས་སྟོན་
པ་སོགས་གང་མཚམས་ཀྱི་མཛད་པའི་སྒོ་ནས་སྨིན་གྲོལ་གྱི་ལམ་ལ་བཀོད། དེ་ཐམས་ཅད་
བསྡུས་ནས་རྡོ་རྗེ་ཧཱུྃ་དང་བཅས་པ་ལ་ཐིམ་པ་ནི་འོད་འཕྲོས། དོན་གཉིས་བྱས། ཞེས་པའི་དོན་
ནོ། དེ་ཡོངས་སུ་གྱུར་པ་ལས་རྡོར་སེམས་སྐུ་མདོག་གསེར་དམར་སྔོ་བ་སོགས་ཡོད་ཀྱང་
འདིར་སྡིག་སྒྲིབ་སྦྱོང་པའི་རྟེན་འབྲེལ་དུ་དཀར་པོ་ཞལ་གཅིག་ཕྱག་གཉིས་རྡོར་དྲིལ་འཛིན་
པས་ཡུམ་རྡོ་རྗེ་སྙེམས་མ་གྲི་ཐོད་འཛིན་པ་ལ་འཁྱུད་པ། གྲི་ཐོད་དང་རྡོར་དྲིལ་གཉིས་ཀས་བདེ་
སྟོང་མཚོན་པར་འདྲ་ཡང་མཛད་པ་སྟོན་ཚུལ་དང་འོད་གསལ་སྩལ་དུ་འདོན་པས་ཡུམ་ལ་ཐོད་
ཁྲག་བྱས། འདུས་པ་ལྟར་དར་དང་རིན་པོ་ཆེའི་རྒྱན་བརྒྱད་ཀྱིས་སྤྲས་པ་ཆོ་ག་གསུམ་བསྐྱེད་
བྱ། ལྷ་གང་བསྒོམ་ཀྱང་བླ་མ་དང་དབྱེར་མེད་གལ་ཆེ། བླ་མ་གཅིག་ཉིད་གདུལ་བྱ་འདུལ་བའི་
དགོས་དབང་གིས་སྟོན་པ་ནས་རྩ་བའི་བླ་མའི་བར་གྱི་རྣམ་པ་བསྟན་པ་བཀའ་དྲིན་ཆེ་སྙམ་པ་
དགོས། ངོ་བོ་སངས་རྒྱས་སུ་མ་མཐོང་ན། རྣམ་པ་མཚན་དཔེ་སོགས་ལེགས་སྐར་གྱིས་ཀྱང་
མཐོང་། མཛད་པ་སངས་རྒྱས་སུ་མཐོང་ན་རྣམ་པ་ཅི་ལྟར་བསྒོམ་ཀྱང་འདྲ་གསུངས། འོན་ཀྱང་
སྔགས་ལུགས་ལྷའི་རྣམ་པར་བསྒོམ་པ་ལ་དགོས་པ་ཆེའོ། །ཡབ་ཡུམ་གཉིས་ཀའི་སྤྱི་བོའི་རྩ་
འཁོར་གྱི་དབུས་སུ་ཨོཾ་དཀར་པོ། མགྲིན་པའི་རྩ་འཁོར་གྱི་དབུས་སུ་ཨཱ༔དམར་པོ། སྙིང་གའི་
རྩ་འཁོར་གྱི་དབུས་སུ་ཧཱུཾ་སྔོན་པོ། གསང་འཇིགས་སོགས་ལའང་ཡུམ་གྱི་གནས་གསུམ་དུ་
འབྲུ་གསུམ་བཀོད་ཆོག་ཀྱང་འདིར་ཚིག་རིས་ལ་ཐོན་པ་འོད་གསལ་སྩལ་དུ་འདོན་པའི་ཟབ་
 

གནད་ཡིན། ཡབ་ཡུམ་གཉིས་ཀའི་ཐུགས་ཀའི་ཧཱུཾ་གི་འོད་ཟེར་གྱིས་ནམ་མཁས་གར་ཁྱབ་
ཆོས་སྐས་ཁྱབ་པས་ཡེ་ཤེས་པ་ནམ་མཁའ་ལས་སྤྲིན རྡོལ་བ་ལྟར་བྱོན་པ་རང་བཞིན་ཆོས་
སྐུའི་གནས་ནས་གཟུགས་སྐུའི་རྣམ་པའམ། ཕྱོགས་བཅུའི་རྒྱལ་བ་ཐམས་ཅད་ཀྱི་ཐུགས་ཀར་
འོད་ཀྱིས་རེག་པ་ཙམ་གྱིས་རིགས་ཀྱི་བུ་འདི་རྗེས་སུ་འཛིན་པའི་ཕྱིར་འབྱོན་ཞེས་བརྩེ་བས་
དགོངས་ནས་ཀུན་ཀྱང་རྡོར་སེམས་ཀྱི་རྣམ་པར་སྤྱན་དྲངས་ཏེ་གཅིག་ཏུ་གྱུར་པ་ཛཞེས་ཡེ་
ཤེས་པ་དམ་ཚིག་པའི་སྤྱི་བོར་རིགས་བདག་གི་ཚུལ་དུ་བཞུགས། ཧཱུྃ་ཞེས་པས་ཡེ་ཤེས་པ་
དམ་ཚིག་པའི་སྐུ་ལ་བཞུགས། བོ་ཞེས་དམ་ཡེ་དབྱེར་མེད་འདྲེས། ཧོཞེས་ཅི་འདོད་ཀྱི་བར་
དགྱེས་བཞིན་བཞུགས་པའམ། སྔགས་རྒྱའི་དམ་ཚིག་གིས་གཞན་དུ་ཕེབས་པའི་དབང་མེད་
པར་བྱས་པ་དགུག་གཞུག་བཅིངས་མཉེས་སམ། དབང་དུ་བྱ་བ་ཞེས་སྒྲུབ་ཐབས་ཐམས་ཅད་
ལ་འདྲ། སླར་ཡང་འོད་འཕྲོས་པས་ཕྱོགས་བཅུའི་རྒྱལ་བ་ཐམས་ཅད་དབང་ལྷ་རིགས་ལྔ་བུམ་
པ་ཐོགས་པའི་རྣས་པར་སྤྱན་དྲངས། བདག་དང་འདི་ཞེས་མི་གསལ་བ་ལ་རང་དང་ལྷ་གཉིས་
ཀས་དབང་བསྐུར་བར་གསོལ་བ་བཏབ་ཆོག རྒྱས་པར་བྱེད་ན་དབང་བསྐུར་བའི་སྐབས་ཀྱི་
དམིགས་པ་དང་། རྒྱལ་བའི་སྐུ་གསུང་ཐུགས་ལ་ཉོན་མོངས་མི་མངའ་ཡང་། །ཞེས་སོགས་
ལྟར་རང་སྣང་མ་དག་པའི་དྲི་མ་སྦྱངས། འདིའི་ཚིག་རིས་ལ་ལུས་བདུད་རྩིས་གང་བ་ཐོན་པར་
བྱས་པ་བདེ་ཆེན་གྱི་ཡེ་ཤེས་སྐྱེ་བའི་དམིགས་པ་སྩལ་དུ་བཏོན། ཆུའི་ལྷག་མ་སྤྱི་བོར་ལུད་པ་
ལས་རིགས་བདག་མི་བསྐྱོད་པ་གྲུབ། གསུང་བཤད་མེད་ཀྱང་འདོད་ན་ཡན་ལག་བདུན་པ་
ཕུལ་ཆོག། ཡབ་ཡུམ་གཉིས་ཀའི་ཐུགས་ཀར་ཟླ་བ་ལ་ཡིག་བརྒྱའི་སྔགས་ཕྲེང་བཀོད། ཐང་
ཆེན་པོའི་དཀྱིལ་དུ་མི་མང་པོ་ཚོགས་པ་ལ་རི་རྩེ་ནས་བལྟ་བ་ལྟར་སེམས་ཅན་ཐམས་ཅད་རང་
གི་བློ་འོག་ཏུ་ཚུད་པ་བྱས་ཏེ་རང་གིས་དབུ་མཛད། ཐམས་ཅད་མགྲིན་གཅིག་ཏུ་རྡོར་སེམས་
ཀྱི་ཐུགས་རྒྱུད་རང་དབང་མེད་པར་བསྐུལ་བའི་གསོལ་འདེབས་བྱས་པས་ཐུགས་ཀའི་ཧཱུཾ་ཡིག་
 

སྔགས་ཕྲེང་དང་བཅས་པ་ལས་འོད་འཕྲོས། སྔར་ལྟར་སེམས་ཅན་གྱི་སྡིག་སྒྲིབ་སྦྱངས་པ་
སོགས་དོན་གཉིས་བྱས། སྲས་བཅས་རྒྱལ་བའི་སྐུ་གསུང་ཐུགས་ཡོན་ཏན་འཕྲིན་ལས་དང་
བཅས་པའི་བྱིན་རླབས་བསྡུས་ནས་སྤྱི་བོའི་རྡོར་སེམས་ཡབ་ཡུམ་ལ་ཐིམ་པས་སྔར་ལས་མཐུ་
སྟོབས་ནུས་པ་གཟི་བརྗིད་ཆེར་འབར། ཆར་འབབ་ལ་ཉེ་བའི་སྤྲིན་ལྟར་སྐུ་དང་སྔགས་ཕྲེང་
ལས་བདུད་རྩི་སྐྱ་ཕྲོམ་ཕྲོམ་འཕྲོ་ཞིང་། སྐུ་དང་སྤྱན་རས་ཀྱི་གཟིགས་སྟངས་ཚུན་ཆད་སྡིག་
སྒྲིབ་སྦྱངས་པའི་ཐུགས་བཞེད་ཀྱི་ཉམས་ཡོངས་སུ་རྫོགས་པ་དང་། སྡིག་སྒྲིབ་སྦྱོང་བ་ཞི་བའི་
ལས་ཡིན་པས་བདུད་རྩི་དཀར་པོའི་རྒྱུན་གྱིས་སྡིག་སྒྲིབ་ཐམས་ཅད་དག་པར་བསམ་ལ་སྔགས་
བགྲང་། འཇིགས་གསང་ལ་སྐུའི་གཟི་བརྗིད་རྒྱས་པ་ཚིག་རིས་ལ་ཐོན་ཞིང་། བདུད་རྩི་སྐུའི་ཆ་
ཐམས་ཅད་ནས་འབབ་པ་སྒྱུ་ལུས་དང་། འདིར་ཡབ་ཡུམ་གྱི་སྦྱོར་མཚམས་ནས་བབས་པའི་
བདུད་རྩིས་ལུས་མེར་གྱིས་གང་བ་བདེན་ཆེན་གྱི་ཡེ་ཤེས་སྩལ་དུ་འདོན་པ་སོགས་བདེ་གསང་
འཇིགས་གསུམ་གྱི་རྡོར་སེམས་བསྒོམ་བཟླས་ཀྱི་དམིགས་པ་ཕན་ཚུན་ཁ་བསྐང་ནས་ཉམས་
སུ་བླངས་ཆོག་ཀྱང་། རྒྱུད་སྡེ་རང་རང་གི་ལམ་གྱི་འགྲོས་དང་མཐུན་པའི་ཟབ་གནད་དང་ཚིག་
གི་སྦྱོར་ཚུལ་ཕྲ་མོ་རེ་ཚུན་ཆད་ལ་སྒོས་ཆོས་མི་འདྲ་བ་སོ་སོར་མ་འདྲེས་པར་ཡོད་པ་རྗེའི་
གསུང་རབ་ཀྱི་ཁྱད་ཆོས་སུ་གོ་དགོས། ས་བོན་སྔགས་ཕྲེང་རྣམས་ཨོཾ་གྱིས་ཨོ་སྒྲོགས་པ་ལྟ་
བུ་རང་སྒྲ་སྒྲོགས་བཞིན་པ་དང་། སྔགས་དོན། རྡོ་རྗེ་སེམས་དཔའ་ཁྱོད་ཀྱིས་ཐུགས་བསྐྱེད་དེ་
འགྲོ་བ་རྣམས་འཁོར་བ་ལས་འདོན་པའི་འཕྲིན་ལས་ལྷུན་གྲུབ་ལ་མངའ་བརྙེས་པའི་དམ་ཚིག་
བཞིན་དུ་བདག་སྐྱིད་སྡུག་ལེགས་ཉེས་ཅི་ལྟར་གྱུར་ཀྱང་དགྱེས་པས་དུས་ནམ་ཡང་མི་འདོར་
བར་རྗེས་སུ་བསྐྱངས་ཏེ་ས་ལམ་གྱི་རྟོགས་པ་དང་མཐོ་རིས་ཀྱི་བདེ་བ་ཚུན་ཆད་བརྟན་པ་དང་།
ལས་ཐམས་ཅད་དང་མཆོག་ཐུན་གྱི་དངོས་གྲུབ་འགྲུབ་པ་དང་། མཐར་ཐུག་ཡེ་ཤེས་ལྔའི་
དཔལ་བདག་གི་སྙིང་ལ་གནས་པར་མཛོད་ཅེས་ཐད་དཀར་མ་ཤར་ཀྱང་སྤྱི་སྡོམ་དྲན་པར་བྱས་
 

ཏེ་སྙིང་ཁུང་རུས་པའི་གཏིང་ནས་གསོལ་བ་བཏབ། རྩ་བ་སྡིག་སྒྲིབ་དག་ན་བྱིན་རླབས་དང་
དངོས་གྲུབ་ཐོབ་པ་མི་ཉམས་པས་ཡིག་བརྒྱ་བརྟན་བྱེད་དུ་གསུངས་པའི་དོན་ཀྱང་དེ་ཡིན་པས་
འོད་ཟེར་གྱིས་སྡིག་སྒྲིབ་སྦྱང་བ་དང་། འོད་ཟེར་ལ་བདུད་རྩི་འཁྲིལ་བས་སྒོ་གསུམ་གྱི་དྲི་མ་
འཁྲུད་པ་དང་། འོད་ཟེར་གྱི་སྣེར་རྡོར་སེམས་བཀོད་པའི་སྐུ་ལས་བདུད་རྩི་འབེབས་སྦྱངས་
དང༌། གང་འདུལ་གྱི་མཛད་པས་འགྲོ་བ་རྣམས་རྡོར་སེམས་ཀྱི་གོ་འཕང་ལ་བཀོད་པ་དང་།
འོད་ཟེར་གྱི་སྣེ་ལ་ཆུ་བཞི་ཉེར་སྤྱོད་རོལ་མོ། འདོད་ཡོན་ལྔ། བཀྲ་ཤིས་རྟགས་རྫས། ངོ་མཚར་
བའི་མཆོད་པ་བཅོ་བརྒྱད་དང་། ཉེར་གསུམ་མ་སོགས་མཆོད་པའི་ཁྱད་པར་ཡོད་དགུ་སྤྲུལ་ཏེ་
རྒྱལ་བ་སྲས་བཅས་ལ་ཕུལ་བས་ཐུགས་རྒྱུད་ལ་སྔར་མེད་ཀྱི་བདེ་བ་འཁྲུངས། བྱིན་རླབས་
ཐམས་ཅད་བསྡུས་ནས་སྤྱི་བོའི་རྡོར་སེམས་ལ་བསྟིམ་པས་སྔར་ནས་མཐུ་ནུས་གཟི་བརྗིད་
ཡོད་ཀྱང་གདུལ་བྱའི་ངོར་དེ་ཉིད་མངོན་དུ་གྱུར་པ་ལ་འགལ་བ་མེད་མོད་ཀྱང་། གྲངས་ཅན་
པས་ས་བོན་གྱི་དུས་མྱུ་གུ་མི་གསལ་བའི་ཚུལ་གྱིས་ཡོད་པར་འདོད་པ་དང་མ་འདྲེས་པ་དགོས།
བློ་རིག་རྩོད་པའི་སྐབས། རྣམ་མཁྱེན་སྐད་ཅིག་དང་པོས་ཆོས་ཐམས་ཅད་རྟོགས་ཀྱང་རང་དང་
དུས་མཉམ་པའི་ཚུལ་གྱིས་མ་རྟོགས། སྐད་ཅིག་གཉིས་པས་རང་དང་དུས་མཉམ་པའི་ཆོས་
ཐམས་ཅད་གསར་དུ་རྟོགས་ཞེས་གསར་རྟོགས་བཞག་པའི་རིགས་པས་མཆོད་པ་གསར་པ་
ཕུལ་བས་ཐུགས་རྒྱུད་ལ་སྔར་མེད་ཀྱི་བདེ་སྟོང་དང་ཚད་མ་སྐྱེ་བར་འགྲུབ་བོ། ཡང་སྤྱི་བོའི་
རྡོར་སེམས་ཡབ་ཡུམ་གྱི་སྦྱོར་མཚམས་ནས་བདུད་རྩིའི་རྒྱུན་བབས་པ་ལུས་ལ་ཞུགས་པས་
ཕུ་ཆུ་དྲག་པོས་རྩ་སྤུར་འདེད་པ་བཞིན་རྨ་སྨིན་པ་རྣག་ཁྲག་ཏུ་ཟག་པ་ལྟར་སྡིག་སྒྲིབ་བག་
ཆགས་ཀྱི་ངོ་བོར་གནས་པ་སྨིན་ཏེ་དུད་ཁུ་དང་སོལ་ཁུ་སོགས་ཡིད་དུ་མི་འོང་བའི་རྣམ་པར་
བཤང་གཅིའི་ལམ་དང་རྐང་པའི་སོར་མོ་བཅུ་སོགས་ནས་ལྷག་མེད་དུ་ཐོན། ལུས་ཤེལ་བུམ་དུ་
མར་མེ་སྦར་བ་ལྟར་དྭངས་གསལ་འོད་ཀྱི་རང་བཞིན་ཅན་དུ་གྱུར་པར་བསམ་པ་ཡས་ནས་
 

མར་དེད་པས་ཡས་དེད་ཀྱི་དམིགས་པ་དང་། ཡར་ལུས་བདུད་རྩིའི་རྒྱུན་གྱིས་གང་བས་ཟོ་བ་
ཆུས་གང་བ་ན་རྩོ་སྤུར་ཁར་ལུད་ནས་ཕྱིར་འབོ་བ་ལྟར་སྡིག་སྒྲིབ་ཐམས་ཅད་མིག་དང་རྣ་བའི་
བུ་ག་སོགས་སྟེང་གི་བ་སྤུའི་སྒོ་རྣམས་ནས་ལྷག་མེད་དུ་ཐོན་པར་བསམ་པ་མས་ནས་ཡར་
དེད་པས་མས་དེད་དང་། ཡང་བདུད་རྩིའི་རྒྱུན་གྱིས་ཐང་ཆེན་པོའི་དཀྱིལ་ཐལ་བའི་ཕུང་པོ་ལ་
གནམ་ལྕགས་བབས་པ་ལྟར་སྙིང་གར་སྡིག་སྒྲིབ་ཐམས་ཅད་ནག་ཕུང་ངེ་གནས་པ་བ་སྤུའི་སྒོ་
ཐམས་ཅད་ནས་གར་སོང་ཆ་མེད་དུ་བདས་ཏེ་ཡལ་བ་ཕུང་དེད་ཀྱི་དམིགས་པ་སྟེ་རང་དོན་གྱི་
དམིགས་པ་གསུམ་དང་། རྫོགས་རིམ་སྐབས་ཀྱང་འདི་དག་གི་བཤད་པ་ཡོད་ནའང་སྩལ་དུ་
བཏོན་ན་རླུང་འདུ་བ་ལ་ཅུང་ཟད་གནོད་པས་སྡིག་སྒྲིབ་ཐམས་ཅད་མུན་ཁུང་དུ་སྒྲོན་མེ་སྦར་བ་
ལྟར་ཆོས་དབྱིངས་ཀྱི་ངོ་བོར་ཟད་པར་མོས་ལ་ལྟ་བས་རྒྱས་བཏབ་ན་སྡིག་པ་འདག་ཚབ་ཆེ་
ཞིང་རླུང་འདུ་བའི་བོག་འདོན་དུ་ཡང་འགྱུར་རོ། ། སྡིག་པ་རེ་རེ་ཙམ་མ་ཡིན་པར་སེམས་ཅན་
རེ་རེ་དང་འབྲེལ་ནས་བསགས་པའི་མི་དགེ་བའི་ལས། རྒྱུ་ཉོན་མོངས་བག་ཆགས་དང་བཅས་
པ། འབྲས་བུ་སྡུག་བསྔལ། སྡོམ་གསུམ་སོ་སོའི་བཅས་འགལ་དང་། བླ་མ་ལ་སྨད་པ་སོགས་
སྡིག་པ་སྔར་བྱས་ཡིད་ཡུལ་དུ་གསལ་བ་རྣམས་ལ་དམིགས་ཀྱི་བཀར་ཏེ་འགྱོད་སྡོམ་དང་། །
མདོར་ན་ལས་དེ་དག་གི་རྒྱུ་མཐུན། རྣམ་སྨིན། བདག་འབྲས་མ་ལུས་པར་དག་པ་དང་། སྡིག་
པའི་འབྲས་བུ་ཡིད་དུ་མི་འོང་བ་བསམ་ན་འགྱོད་སེམས་སྐྱེ། དེ་ཡོད་ན་ཕྱིས་མི་བགྱིད་པའི་
སྡོམ་སེམས་ངང་གིས་འབྱུང་བས་སྔར་བྱས་ཀྱི་སྡིག་པ་ལ་དུག་ཁོང་དུ་སོང་བ་ལྟར་འགྱོད་དེ་
དེའི་རྣམ་སྨིན་གྱི་འགོ་མ་བཙུགས་པར་ལས་ཀྱི་ངོ་བོར་གནས་ཡོད་པ་འདི་ད་ལྟ་རང་སྦྱང་སྙམ་
པ་དང་། ལས་ངེས་པ། འཕེལ་ཆེ་བ། མ་བྱས་པ་དང་མི་ཕྲད་པ། བྱས་པ་ཆུད་མི་ཟ་བས་དགེ་
སྡིག་ཕྲ་མོ་རེས་འབྲས་བུ་རྒྱ་ཆེ་བ་དུས་རིང་པོར་མྱོང་ཚུལ་འདུལ་བ་ལུང་དང་མདོ་སྡེ་རྣམས་
སུ་རྒྱ་ཆེར་གསུངས། མ་མཐའ་མདོ་མཛངས་བླུན་ཙམ་རེ་བཀླག་ན་གསལ་ཏེ། དགྲ་བཅོམ་
 

ཐོབ་ཀྱང་ཐལ་སྐྱོ་བཞེས་ནས་མུ་གེས་འདས་པ། ཕྱག་ཞབས་བཅོམ་པ། ལུས་མི་མཛེས་པ།
ནད་དང་དགྲ་མང་བ་སོགས་དང་། དགེ་བའི་ལས་ཕྲ་མོ་རེ་འཕེལ་ན་འབྲས་བུ་རྒྱ་ཆེ་བ་ཁྱིམ་
བདག་དཔལ་སྐྱེས་ཀྱི་བྱུང་བ་ལྟ་བུ་ཡིན་པས་དགེ་རྩ་བསྲུང་བ་གལ་ཆེ། དེ་བཞིན་གཤེགས་པ་
མེ་འོད་རབ་ཏུ་གསལ་བའི་མཚན་ལན་གཅིག་བརྗོད་པས་རི་རབ་ཙམ་གྱི་དཀོར་སྒྲིབ་འདག་
ཀྱང་དག་པར་མི་མངོན་པ་སྤྱིར་འཁོར་བ་ཐོག་མེད་ནས་དུས་རིང་མོར་བསགས་པ་ལ་དཔག་
ན་དེ་རྡུལ་ཕྲན་ཙམ་དུ་སོང་བས་ལན། ཡུན་རིང་འབད་ན་འདག་ལུགས་ཡོད་པ་མ་སྐྱེས་དགྲ་
སོགས་ཀྱི་བྱུང་བས་ཤེས་སོ། །གཞན་དོན་གྱི་དམིགས་པ་སེམས་ཅན་རང་རང་གི་སྤྱོ་བོར་
རྡོར་སེམས་བཞུགས་པའམ། འོད་ཟེར་སེམས་ཅན་གྱི་གྲངས་མཉམ་སྤྲོས། དེ་ལས་བདུད་རྩིའི་
རྒྱུན་གྱིས་ཡས་དེད་སོགས་དམིགས་པ་གསུམ་སྔར་ལྟར་བྱ། རང་གི་སྙིང་གའམ་མདུན་དུ་ཟླ་
བ་ལ་སེམས་ཅན་ཐམས་ཅད་བསམ་ལ་ལྷ་མོ་དཀར་མོ་བུམ་པ་ཐོགས་པས་དབང་བསྐུར།
སྡིག་སྒྲིབ་ཐམས་ཅད་སྦྱངས་ཏེ་རྡོར་སེམས་ཀྱི་གོ་འཕང་ལ་བཀོད། དུད་འགྲོ་སོགས་ཀྱི་རྣམ་
པར་གསལ་བཏབ་ཡོད་ན་མིར་གྱུར་པ་ཆོས་སྟོན་པ་སོགས་གང་འཚམས་ཀྱི་མཛད་པས་སྨིན་
གྲོལ་ལ་བཀོད་པར་བསམ་ན་འཕྲིན་ལས་ཉེར་བདུན་གྱི་ནང་དུ་མ་འདུས་པའི་སངས་རྒྱས་ཀྱི་
འཕྲིན་ལས་མེད་པས་དེ་ལྟར་བྱིན་གྱིས་བརླབས་པར་མོས་ན་གནད་ཆེ་བར་གུང་ཐང་འཇམ་
པའི་དབྱངས་ཀྱིས་གསུངས། ཁ་འདོན་དཔེ་བལྟས་དང་། ལྷག་པར་རྩོད་པ་གཤག་འགྱེད་ཙམ་
དུ་མ་སོང་བར་བྱས་ན་ཡིན་ཞེས་ཐག་ཆོད་པས་དེ་ལ་རྨོངས་པ་སངས་ནས་ཤེས་རབ་སྐྱེས་
ཤིང་ཚད་མ་སྐྱེ་བའི་འགོ་བརྩམས། མིན་ཞེས་སྐྱོན་གཅིག་འགྲིབ་སྟེ་ལོག་རྟོག་སྤང་པའི་ཉམས་
ལེན་ཚང་། སྤངས་རྟོགས་གཉིས་སུ་མ་འདུས་པའི་ཡོན་ཏན་མེད་པས་སྔོན་གྱི་དམ་པ་ཕལ་
ཆེར་མཚན་ཉིད་ཀྱི་རྩོད་པའི་སྒོ་ནས་རྟོགས་པ་འཕེལ། སྐྱབས་མགོན་རྡོ་རྗེ་འཆང་ནས། དཔྱད་
སྒོམ་ལ་གྲྭ་ས་དང་། འཇོག་སྒོམ་ལ་རི་ཁྲོད་ལེགས་གསུངས་པས་སྐྱེས་བུ་ཆུང་ངུའི་རྟོགས་པ་
 

ནས་སངས་རྒྱས་ཀྱི་སའི་བར་གྱི་ལམ་གོང་མ་ཐོབ་པ་ལ་གེགས་བྱེད་སྦྱངས་པ་དང་། བཤེས་
གཉེན་བསྟེན་ཚུལ། དལ་འབྱོར་རྙེད་དཀའ། འཆི་བ་མི་རྟག་པ། ངན་འགྲོའི་སྡུག་བསྔལ་སེམས་
པ། སྐྱབས་འགྲོ་ལས་འབྲས། འཁོར་བ་སྤྱི་བྱེ་བྲག་གི་སྡུག་བསྔལ་སེམས་པ། ལམ་བསླབ་
གསུམ། རྒྱུ་འབྲས་མན་ངག་བདུན་དང་བདག་གཞན་མཉམ་བརྗེསྤྱོད་པ་ཕྱིན་དྲུག་དང་བསྡུ་
བཞི། བསྐྱེད་རིམ་ཕྲ་རགས། རྫོགས་རིམ་སོགས་སྐབས་སུ་གང་བབས་ཀྱི་དམིགས་རྣམ་ལ་
ཤར་སྦྱངས་སོགས་སྒོ་སྣ་ཚོགས་པས་བསམ་བློ་བཏང་ནས་རང་གི་ཉམས་ལེན་ལ་སྦྱོར་དགོས།
ཚེ་གཟུངས་ཀྱི་པུཎྜེ་ལྔས་ཕར་ཕྱིན་དང་པོ་ལྔ། ཛྷཱ་ན་ཤེས་རབ་སྟེ་ཕྱིན་དྲུག་གི་ནང་དུ་མ་འདུས་
པའི་རྒྱལ་སྲས་ཀྱི་སྤྱོད་པ་མེད་པས་དེས་མཚོན་ནས་སྔགས་གང་བགྲང་ཡང་ལམ་གྱི་ཉམས་
ལེན་དང་སྦྱར་ནས་བཟླ་དགོས་ཞེས་གུང་ཐང་འཇམ་པའི་དབྱངས་ཀྱིས་གསུངས། སྐབས་
འགར་སྡིག་སྒྲིབ་རྣག་ཁྲག་སོགས་སུ་ཐོན་པས་རིམ་པ་བདུན་གྱི་འོག་ཏུ་སྐྱེ་འགྲོའི་སྲོག་ལ་
རྔམས་པའི་འཆི་བདག་གཤིན་རྗེའི་ཁ་ནང་དུ་སོང་བས་ངོམས་ཤིང་ཚིམ་ནས་གདུག་སེམས་ཞི་
སྟེ་བྱམས་པའི་སེམས་དང་ལྡན་པར་བསམ་པ་གདུག་ཅན་གཞན་ལའང་འདྲ། དེ་ལྟར་སྡིག་པ་
དག་པའི་རྟགས་འོ་མ་འཐུང་བ། ཟས་ངན་སྐྱག་པ། ལུས་ལས་རྣ་ཁྲག་ཐོན་པ་ལ་སོགས་པ་མ་
བྱུང་གི་བར་དུ་འབད་དེ། དམིགས་སྐོར་རེའི་མཇུག་སྡིག་པ་ཐམས་ཅད་དག་སོང་སྙམ་པའི་
དགའ་བ་བསྒོམ་པའང་གལ་ཆེ། མདོ་ལུགས་བྱང་ཆུབ་ཀྱི་སེམས་དང་ལྟ་བ་རྟེན་གྱི་སྟོབས་
ཡིན་ཀྱང་འདིར་དེ་ལས་གསལ་ཞིང་འཆར་བདེ་བ་བྱས་ནས་རྡོར་སེམས་རྟེན་གྱི་སྟོབས་དང་།
བཤགས་བསྡམས་གཉེན་པོ་ཀུན་ཏུ་སྤྱོད་པའི་སྟོབས། འགྱོད་སེམས་མེད་ན་བཤགས་པ་ཚིག་
ཙམ་དུ་འགྲོ་བས་ངག་གི་སྨྲ་ལུགས་རེས་སྐྱེ་བ་ལྔ་བརྒྱར་སྦལ་པར་སྐྱེས་པ་ལྟ་བུའི་རྣམ་སྨིན་ལ་
ཡིད་ཆེས་ནས་འགྱོད་པ་རྣམ་པར་སུན་འབྱིན་པའི་སྟོབས། དེས་དྲངས་ནས་ཕྱིས་མི་བགྱིད་
པར་བློས་ཐག་གཅོད་པའི་སྡོམ་སེམས་ནི་ཉེས་པ་ལས་སླར་ལྡོག་པའི་སྟོབས་ཏེ་བཞི་ཀ་ཚང་ན་
 

སྡིག་པ་འདག་ཚབ་ཆེ། འདུལ་བ་རྒྱ་ཆེར་འགྲེལ་སོགས་ལས། ཕྱིས་སྡོམ་ཞེས་སྨྲས་ནས་སླར་
ཉེས་པ་དེ་ལ་ཞུགས་ན་རྫུན་གྱི་ཉེས་པར་ཡང་འགྱུར་གསུངས་ལ། ཡོངས་འཛིན་ཡེ་ཤེས་རྒྱལ་
མཚན་གྱིས་བཤགས་པའི་ཚེ་སྡོམ་སེམས་དགོས་པ་བཅས་དབང་ཡིན་པས་ཕྱིས་སྡོམ་མ་ནུས་
ཀྱང་རྫུན་གྱི་ཉེས་པ་མེད་པ་ལྟུང་ཐུན་བྱིན་རླབས་ཀྱིས་ལས་ལ་མི་སྒྲིབ་པ་དང་འདྲ་གསུངས་པ་
གཞན་ལ་ཅི་ལྟར་ཡིན་ཡང་། ང་ལ་ནི་སྡིག་པ་བཤགས་པའི་ཐབས་སུ་བློ་སྐྱེད་ཆེ་བར་བྱུང་
ཞེས་སྐྱབས་མགོན་རྡོ་རྗེ་འཆང་གིས་གསུངས། འདི་ཇི་སྲིད་འཚོའི་བར་ཇ་རྩམ་མ་ཆད་པ་ཞིག་
བྱ་སྙམ་དུ་དམ་བཅས་ནས་ཕྱིས་ཆད་ཀྱང་རྫུན་དུ་མི་འགྱུར་བ་དང་འདྲ་བས་མཁོ་གཉག་ཡོད་
མེད་ཀྱི་ཁྱད་དུ་འདུག ཉེས་ལྟུང་འཕྲོ་འཆད་མི་ཐུབ་པ་ལ་འདི་དེ་རིང་མི་བྱེད་སྙམ་པ་དང༌།
ཉིན་ཞག་འདི་ཙམ་དུ་མི་བྱེད་སྙམ་དུ་རིམ་པས་ཇེ་རིང་དུ་བསླབ་ན་མཐར་ཚེགས་མེད་པར་འཕྲོ་
གཅོད་ཐུབ་ཅེས་དཔོན་སློབ་བྱམས་པས་གསུངས་པ་བསོད་གྲགས་རྡོ་རྗེ་འཆང་སོགས་བླ་མ་
རྣམས་ཀྱིས་གསུངས། ལྟུང་བ་ཉིན་བཞིན་མ་བཤགས་ན་རིམ་པས་ཉིས་འགྱུར་དུ་འཕེལ་ནས་
ནགས་ལ་མེ་མཆེད་པ་ལྟར་འགྲོ་བས་ཞག་ཏུ་མ་འགྲོགས་པའི་ཉམས་ལེན་ལ་འབད་པ་གལ་ཆེ།
མཐར་བདག་མི་ཤེས་པ་རྨོངས་པའི་དབང་དུ་གྱུར་ཏེ་དམ་ཚིག་དང་འགལ་བས་མ་འོངས་པ་ན་
འབྲས་བུ་ཡིད་དུ་མི་འོང་བ་འབྱུང་ཚུལ་ལ་བསམ་སྟེ་རྣམ་པར་སུན་འབྱིན་པའི་སྟོབས་གསལ་
བཏབ། བླ་མ་མགོན་པོས་སྐྱབས་མཛོད་ཅིག་ཅེས་པ་གཅིག་པུའམ། དེ་མན་ཆད་ཀྱིས་སྡིག་པ་
སྔར་བྱས་ལ་སྐྲག་ཅིང་འགྱོད་པས་ཁྱོད་ལ་སྐྱབས་སུ་སོང་བ་ཡིན་པས་ཕྱིན་ཆད་སྡིག་ལྟུང་
གིས་མི་གོས་པ་དང་། མགོན་པོ་ཁྱོད་ཀྱི་ཐུགས་རྗེ་ལ་བརྟེན་ནས་བདག་མི་དགེ་བའི་ལས་
དང་། དེའི་རྒྱུ་ཉོན་མོངས་བག་ཆགས་དང་བཅས་པ་ལས་བསྐྱབ་ནས་མྱུར་དུ་རྫོགས་པའི་
སངས་རྒྱས་ཀྱི་གོ་འཕང་ཐོབ་པར་བྱིན་གྱིས་རློབས་ཤིག ཅེས་གསོལ་བ་བཏབ་པས་རྡོ་རྗེ་
སེམས་དཔའི་ཞལ་ནས། སྡིག་སྒྲིབ་ཐམས་ཅད་དག་གོ་ཞེས་གསུངས་ལྷང་ལྷང་འབྱོན་པ་ཐོས་
 

པས་དགའ་སྤྲོ་རྒྱས། འདིར་རྡོར་སེམས་ཡབ་ཡུམ་རང་ལ་ཐིམ། ཞེས་གསུངས་པ་ཡང་འོད་
གསལ་གྱི་གནད་ཐོན་པར་བྱས། དེས་ན་རང་གི་སྒོ་གསུམ་དང་རྡོར་སེམས་ཡབ་ཡུམ་གྱི་སྐུ་
གསུང་ཐུགས་དབྱེར་མེད་དུ་མོས། རྡོར་སེམས་ཀྱི་ཆོ་ག་འདི་གསལ་བས་གཞན་ལ་དམིགས་
པས་ཁ་བསྐང་ནས་ཉམས་སུ་བླངས་ན་ལེགས་སོ། །གཉིས་པ་ཁྱད་པར་གྱི་སྔོན་འགྲོ་ལ་བཞི་
ལས། དང་པོ་སྒོ་གསུམ་དག་པར་བྱེད་པའི་རྣལ་འབྱོར་ནི། ཤྲཱི་ཧེ་རུ་ཀ་ཞེས་ངག་ཏུ་བརྗོད་དེ་
ཡི་གེ་བཞིའི་དོན་དྲན་དགོས་པས། ཧེ་ལ་ཡི་གེ་བསྣན་པས་ཧེ་ཏུ་རྒྱུའི་དོན་ཏེ། སེམས་ཉིད་
ཀྱིས་ནི་སེམས་ཅན་འཇིག་རྟེན་དང་། །སྣོད་ཀྱི་འཇིག་རྟེན་ཤིན་ཏུ་སྣ་ཚོགས་བཀོད། ཅེས་པ་
ལྟར་སྣོད་བཅུད་ཀྱིས་བསྡུས་པའི་ཆོས་ཐམས་ཅད་རྩ་བ་སེམས་ཀྱིས་བྱེད་པས་དེ་ལ་ཀུན་གྱི་
འབྱུང་གནས་སམ་རྒྱུ་ཞེས་བཤད། སེམས་དེ་སྣོད་བཅུད་ཀྱི་བྱེད་པོའམ་རྒྱུའི་བདག་ཉིད་དུ་
བརྟག་པས་སྟོང་པས་མཚོན་ཕུང་སོགས་ཆོས་ཀྱི་བདག་མེད་ཡིད་ལ་དྲན་པ་ཧེའི་དོན་དང་།
རུ་ལ་ཡི་གེ་བསྣན་པས་རུ་དྷི་ར་ཁྲག་དང་དྲ་བའམ་བཀོད་པ་ལ་འཇུག་པས་སེམས་ཅན་རྣམས་
འཁོར་བར་འཁོར་བའི་རྩ་བ་གང་ཟག་གི་བདག་འཛིན་གྱི་བྱེད་པས་དེ་ལ་དྲ་བ་ཞེས་བཤད། ང་
ཡོད་ཀྱང་ཡོད་པ་ཙམ་གྱིས་མི་ཆོག་པར་ཕུང་པོའི་ཚོགས་པ་ནས་ང་ཡོད་པར་བདག་འཛིན་གྱི་
རྣམ་རྟོག་དེས་བཀོད་ནས་བདག་ཏུ་བཟུང་བའི་འཛིན་ཚུལ་ལྟར་མ་གྲུབ་པའི་གང་ཟག་གི་
བདག་མེད་ཡིད་ལ་དྲན་པ་རུའི་དོན་ཏེ། ཁྱད་གཞིའི་སྟོབས་ཀྱིས་ཆོས་དང་གང་ཟག་གི་བདག་
མེད་སོ་སོར་འཆར་བ་བུམ་མེད་དང་ཀ་བ་མེད་པ་ལྟ་བུ་ལས་བསྒོམ་པའི་བློ་ངོར་དགག་བྱ་
ཁེགས་པའི་སྟོང་པ་ལ་ཁྱད་པར་མེད་དོ། ཀ་ལ་ཨཏྨ་ཀ་བསྣན་པས་བདག་ཉིད་དེ་ཡུལ་ཡུལ་
ཅན་སོ་སོར་མི་གནས་པ་སྟེ་མི་མཐུན་པ་ཡུལ་ཅན་གྱིས་མཐོང་བ་ལྟར་ཡུལ་མ་གྲུབ། ཡུལ་ཅི་
ལྟར་གནས་པ་ལྟར་ཡུལ་ཅན་གྱིས་མ་མཐོང་བ་མ་ཡིན་པར། ཡུལ་ཅན་གྱིས་གཟིགས་པ་ལྟར་
ཡུལ་རང་བཞིན་གྱིས་མ་གྲུབ་པས་ཡུལ་ཡུལ་ཅན་མཐུན་པ་བཞུགས་པ་སྟེ། ཡུལ་ཅི་ལྟ་བ་
 

བཞིན་དུ་ཡུལ་ཅན་ཡེ་ཤེས་གཤེགས་པས་དེ་བཞིན་གཤེགས་པ་ཞེས་བཤད་པ་དང་ཕྱོགས་
འདྲའོ། ཀུན་སྤྱོད་ལས། ཤྲཱི་ནི་གཉིས་མེད་ཡེ་ཤེས་ཏེ། ཞེས་ཤྲཱི་ཞེས་པ་དཔལ་ལ་འཇུག་པས་
ཡུལ་ཡུལ་ཅན་སོ་སོར་མི་གནས་པ་ཙམ་དུ་མ་ཟད། ཡུལ་ཅན་བདེ་བ་ཆེན་པོའི་ཡེ་ཤེས་ཀྱིས་
ཡུལ་དེ་བཞིན་ཉིད་ལ་ཆུ་ལ་ཆུ་བཞག་པ་ལྟར་མཉམ་པར་བཞག་པའི་ཐབས་ཤེས་དབྱེར་མེད་
ཨེ་ཝཾ་གྱི་དོན་ཏེ། ཨེས་ཤེས་རབ་སྟོང་ཉིད། ཝས་ཐབས་བདེ་ཆེན། ཐིག་ལེས་དེ་གཉིས་དབྱེར་
མེད་དེ། ཕར་ཕྱིན་ཐེག་པར་སྟོང་ཉིད་སྙིང་རྗེའི་སྙིང་པོ་ཅན་ཞེས་ཕན་ཚུན་རྩིས་ཟིན་པ་ལ་ཟུང་
འབྲེལ་དུ་བཤད་ཀྱང་། སྔགས་ལུགས་མར་མེ་དང་མར་མེའི་འོད་བཞིན་ཐབས་ཤེས་དབྱེར་
མེད་ལྡོག་ཆས་འབྱེད། དེ་ལྟར་ཤྲཱིའི་དོན་གཉིས་སྣང་དང་བྲལ་བའི་བདེ་སྟོང་དབྱེར་མེད་དང་
རང་སེམས་རོ་གཅིག་ཏུ་ཞུགས་པ་ནི་ཡིད་དག་བྱེད་ཀྱི་རྣལ་འབྱོར་རོ། སྟོང་པའི་ངང་ལས་བདེ་
སྟོང་ཡེ་ཤེས་ཀྱི་གཟུང་རྣམ་ཧེ་རུ་ཀ་ཡབ་ཡུམ་གྱི་སྐུར་བཞེངས་ལ། ཤྲཱི་ཧེ་རུ་ཀོཉ་ཧཾ། ཞེས་
ལན་གསུམ་གྱིས་དཔལ་ཧེ་རུ་ཀ་ངའོ་ཞེས་ང་རྒྱལ་བཟུང་སྟེ་ལུས་ལ་ཐ་མལ་གྱི་སྣང་ཞེན་སྦྱང་
བ་ནི་ལུས་དག་བྱེད་ཀྱི་རྣལ་འབྱོར་རོ། །ང་རྒྱལ་འཇོག་ཚུལ་ལ་རྗེའི་སྲས་ཀྱི་ཐུ་བོ་གཉིས་ཀྱི་
གསུང་སྒྲོས་ཅུང་ཟད་མི་འདྲ་བ་ལྟར་ཡོད་ཀྱང་དགོངས་པ་མི་འགལ་ཚུལ་བ་སོ་ཆོས་རྒྱན་གྱི་
དུས་འཁོར་བསྐྱེད་རིམ་དུ་གསལ། དེ་ཡང་ཐོག་མར་རང་ལ་དམིགས་ནས་ཧེ་རུ་ཀ་ཡབ་ཡུམ་
གྱི་རྣམ་པ་གསལ་བཏབ་སྟེ་ཤར་བ་ན། དེ་ལྟ་བུའི་ཧེ་རུ་ཀ་དེའི་ཐུགས་སྒྲིབ་བྲལ་གྱི་ཡེ་ཤེས་
ཆོས་ཀུན་གྱི་དེ་བཞིན་ཉིད་དང་རོ་གཅིག་ཏུ་ཞུགས་པ་སྙིང་གར་ཧཱུྃ་ཡིག་ལྟ་བུ་ཡོད་ན་དེ་ཉིད་
དམིགས་རྟེན་དུ་བྱས་ནས་བསྒོམ། ཡེ་ཤེས་དེའི་བཞོན་པའི་རླུང་སྐུར་ཤར། རླུང་དེའི་གདངས་
གསུང་དུ་ཤར་བ་ཡིན། སྐུ་གསུང་ཐུགས་དབྱེར་མི་ཕྱེད་པ་ཡིད་ལ་དྲན་པར་བྱས་ནས་སྐྱོན་
ཀུན་ཟད་ཀྱི་ཧེ་རུ་ཀ་དེ་ངའོ་ཞེས་རང་གིས་བསྒོམ་བཞིན་པ་དེ་ལ་ང་རྒྱལ་འཇོག་པ་ལས་འབྲས་
དུས་ཀྱི་དེ་ངའོ་ཞེས་པའམ། སྤྱིར་གྱི་ཧེ་རུ་ཀ་ངའོ་ཞེས་པ་མིན་ནོ། དེ་ནས་རང་ཧེ་རུ་ཀར་
 

གསལ་བའི་ངག་ནས་དབྱངས་གསལ་ཚར་གསུམ་བརྗོད་པས་རང་གི་ལྟེ་བར་དབྱངས་གསལ་
གྱི་སྔགས་ཕྲེང་དཀར་དམར་སྔོ་བ། འཁོར་ལོ་ལྔའི་མཚོན་བྱེད་འོད་ཟེར་ལྔ་འཕྲོ་བ། གསུང་
བཤད་ལ་སྟེང་འོག་བརྩེགས་མ་གསུང་སྙམ་ཡང་ཁྲིད་ཡིག་རྣམས་སུ་ཕྱི་མ་དཀར་པོ། བར་མ་
དམར་པོ། ནང་མ་སྔོན་པོ་གསུངས། དེ་ལས་འཁོར་ལོ་གསུམ་གྱི་ལྷ་ཚོགས་སྣ་བུག་གཡས་
ནས་ཐོན། ཕྱོགས་བཅུར་འཕྲོས། བགེགས་ཐམས་ཅད་ཚར་བཅད། སྣ་བུག་གཡོན་ནས་
ཞུགས། ལྟེ་བའི་སྔགས་ཕྲེང་ལ་ཐིམ་པར་བསམ་ཞིང་། སྒྲ་ཐམས་ཅད་ཨཱ་ལི་ཀཱ་ལིའི་གདངས་
སུ་མོས་པ་ངག་དག་བྱེད་ཀྱི་རྣལ་འབྱོར་རོ། །ཆོ་ག་རྒྱས་པ་མ་ལྕོག་ན་དག་པ་གསུམ་གྱི་རྣལ་
འབྱོར་ཙམ་བསྐྱངས་ནས་རིན་ཆེན་བཞིའི་སྔགས་བགྲང་ན་ཉམས་ལེན་ཆག་མེད་ཀྱི་གོ་ཆོད་པ་
གསུང་རྒྱུན་ལས་འབྱུང་ཞིང་། ཀློང་རྡོལ་བླ་མས་པཎ་ཆེན་དཔལ་ལྡན་ཡེ་ཤེས་ཀྱི་གསུང་ལྟར་
བཀོད་པ་དེའི་གསུང་འབུམ་དུ་ཡོད་དོ། །ཚད་མེད་བཞི་བསྒོམ་པ་ནི། དབང་རྣོན་གྱིས་བྱང་
ཆུབ་ཀྱི་སེམས་ལ་ཚད་མེད་བཞི་ཚང་། ཐུན་མོང་བ་ཙམ་མ་ཡིན་པར་མཁའ་ཁྱབ་ཀྱི་སེམས་
ཅན་སྡུག་བསྔལ་ཕྲ་རགས་ལས་བསྒྲལ་བའི་སྙིང་རྗེ། བདེ་བ་མ་ལུས་སྒྲུབ་པའི་བྱམས་པ། ཐོབ་
ཟིན་པའི་བདེ་བའི་ངོར་སྡུག་བསྔལ་མེད་པས་དེ་བརྟན་པ་སྡུག་བསྔལ་མེད་པའི་བདེ་བ་དང་
དོན་འདྲ། བཏང་སྙོམས་ཀྱི་བཟློག་ཟླ་ཆགས་སྡང་དང་། དེ་མ་རིག་པ་དང་གཅེས་འཛིན་གྱིས་
བསྐྱེད་པས། དང་པོར་ང་ཞེས་བདག་ལ་ཞེན་གྱུར་ཅིང་། །བདག་གི་འདི་ཞེས་དངོས་ལ་
ཆགས་བསྐྱེད་པ། །ཞེས་དང་། བདག་གཞན་ཆ་ལས་འཛིན་དང་སྡང་། །ཞེས་བདག་འཛིན་
དང་གཅེས་འཛིན་ལས་ཉེ་རིང་དང་། དེ་ལས་ཆགས་སྡང་འབྱུང་། གཟུང་འཛིན་བདེན་པར་
འཛིན་པའི་རྣམ་རྟོག་ནི་ཆགས་སྡང་སྐྱེད་པའི་གཞི་མཐར་ཐུག་ཡིན་པས་དེས་ཡིད་མི་སྙོམས་
པར་བྱེད། མ་རིག་པའི་ཞེན་ཡུལ་བཀག་སྟེ་གཟུང་འཛིན་གྱི་རྣམ་རྟོག་གིས་བསྐྱོད་མི་ནུས་པའི་
དེ་བཞིན་ཉིད་ཀྱི་ངང་དུ་གནས་ན་རོ་མཉམ་ཡོང་བས་བཏང་སྙོམས་མཐར་ཐུག་བསྒོམ་ཚུལ་
 

ཡིན་ཞེས་གུང་ཐང་འཇམ་པའི་དབྱངས་ཀྱིས་གསུངས། འཇིགས བྱེད་ཀྱི་ཚོ་གར་རང་བདེ་ཞིང་
གཞན་སྡུག་བསྔལ་བར་འདོད་པ་སོགས་འཇིག་རྟེན་ཆོས་བརྒྱད་བཏང་སྙོམས་མི་འབྱུང་བའི་
རྐྱེན་གྱི་གཙོ་བོ་ཡིན་པས་དེ་བཀག་ནས་ཡིད་དེ་བཞིན་ཉིད་དུ་གནས་པ་འདིའི་བཏང་སྙོམས་
དང་གནད་གཅིག་སྟེ། དེ་ལྟར་ཚད་མེད་བཞིའི་སྒོས་བྱང་ཆུབ་ཀྱི་སེམས་བསྒོམ་པ་ནི་དག་པ་
གསུམ་གྱི་རྣལ་འབྱོར་གྱི་ཡན་ལག་གོ །གཉིས་པ་ཕུང་ཁམས་སྐྱེ་མཆེད་བྱིན་རླབས་ནི། རང་
གི་དཔྲལ་བའི། ནས། པྲ་ཀྲྀ་ཏ་པ་རི་ཤུདྡྷོཉཧཾ། ཞེས་པས་བསྟན་ཏེ། དཔྲལ་བ་སོགས་ལ་རྣམ་
སྣང་སོགས་བཀོད་དེ་ཕུང་པོ་ལྔ་དང་དེའི་དེ་བཞིན་ཉིད་བྱིན་གྱིས་བརླབ་པ། མིག་སོགས་ལ་
གཏི་མུག་རྡོ་རྗེ་སོགས་བཀོད་དེ་སྐྱེ་མཆེད་དྲུག་བྱིན་གྱིས་བརླབ་པ། ལྟེ་བ་སོགས་ལ་ལྟུང་བྱེད་
མ་སོགས་བཀོད་དེ་ཁམས་ལྔ་བྱིན་གྱིས་བརླབ་པའོ། །དང་པོ་ནི། གཟུགས་ཕུང་གི་རྟེན་ཀུནྡ་
ལྟ་བུའི་བྱང་སེམས་ཧཾ་ཡིག་གི་གནས་དཔྲལ་བར་གཟུགས་ཕུང་རྣམ་དག་རྣམ་སྣང་གཡས་
རང་རྟགས་ཀྱི་ཕྱག་མཚན་འཁོར་ལོ། །ཚོར་བ་བདེ་བའི་རྟེན་གཏུམ་མོའི་མེའི་དྲོད་ཀྱི་གནས་
ལྟེ་བར་ཚོར་ཕུང་རྣམ་དག་རིན་འབྱུང་ངམ་རྡོ་རྗེ་ཉི་མ་གཡས་རང་རྟགས་ཀྱི་ཕྱག་མཚན་རིན་
པོ་ཆེ་འཕྱར་བ། ངག་སྨྲ་བ་དང་བཟའ་བཏུང་སོགས་ཀྱི་འདུ་ཤེས་འཇུག་ཤེས་དྲུག་ལ་བརྟེན་
ནས་འབྱུང་། འཇུག་ཤེས་ཡུལ་ལ་གཡོ་བའི་རྐྱེན་རླུང་དང་སྒྲས་བྱེད། སྒྲའི་བྱེད་པ་ལྕེ་རྐན་གཡོ་
བྱེད་ཀྱི་རླུང་འབྱུང་འཇུག་ལས་རང་གཞན་གྱི་འདུ་ཤེས་གསལ་བར་བྱེད་པའི་གནས་མགྲིན་
པར་འདུ་ཤེས་རྣམ་དག་གི་ལྷ་འོད་དཔག་མེད་དམ་པདྨ་གར་དབང་གཡས་རང་རྟགས་ཀྱི་ཕྱག་
མཚན་པདྨ་དམར་པོ་འཕྱར་བ། མཚུངས་ལྡན་འདུ་བྱེད་རྣམས་ཡུལ་ལ་འཕྲོ་བ་དང་། སྐྱེས་བུའི་
ལུས་ཀྱི་འགྲོ་འདུག་སོགས་སྒོ་གསུམ་གྱི་འདུ་བྱེད་ཐམས་ཅད་གཡོ་འགུལ་གྱི་གནས་གྱི་གཙོ་
བོ་རྐང་པའི་ལོང་བུའི་འོག་ཏུ་འདུ་བྱེད་རྣམ་དག་གི་ལྷ་དོན་ཡོད་གྲུབ་པའམ་རྡོ་རྗེ་རྒྱལ་པོ་གཡས་
རང་རྟགས་ཀྱི་ཕྱག་མཚན་སྣ་ཚོགས་རྡོ་རྗེ་འཕྱར་བ། རྣམ་ཤེས་ཀྱི་རྟེན་སྲོག་འཛིན་ཤིན་ཏུ་ཕྲ་
 

བའི་གནས་ཚིགས་ཐམས་ཅད་ཀྱི་རྩ་བ་བྲང་གི་རུས་པ་སུམ་ཕྲག་གི་ཐད་ཀྱི་སྙིང་གའི་དབུས་
སུ་རྣམ་ཤེས་རྣམ་དག་རིགས་དྲུག་པ་རྡོ་རྗེ་སེམས་དཔའ་དཀར་པོ་གཡས་རང་རྟགས་ཀྱི་ཕྱག་
མཚན་རྡོ་རྗེ་ཐུགས་ཀར་འཛིན་པ། ཕུང་པོ་ཕྱི་མ་བཞིའི་རྟེན་གཟུགས་ཕུང་གི་གནས་ཀྱི་གཙོ་
བོ་སྤྱི་གཙུག་ཏུ་ཕུང་པོ་ལྔའི་ཆོས་ཉིད་དག་བྱེད་ཆོས་དབྱིངས་རྣམ་དག་མི་བསྐྱོད་པའམ་ཧེ་རུ་
ཀ་གཡས་རང་རྟགས་ས་གནོན་གྱིས་རྡོ་རྗེ་བསྣམས་པས་ཕུང་པོ་ལྔའི་དེ་བཞིན་ཉིད་བྱིན་གྱིས་
རློབས་པའོ། །དེ་ཐམས་ཅད་གཡོན་འགྱིང་བ་དང་བཅས་པས་དྲིལ་བུ་དཀུར་བརྟེན་པ། འགྱིང་
བ་དང་། རོལ་པ་དང་། སྒེག་པ་རྣམས་འགྱུར་ཁྱད་ལས་ཕལ་ཆེར་འདྲའོ། །གཉིས་པ་སྐྱེ་
མཆེད་དྲུག་བྱིན་བརླབ་ནི། མིག་གཉིས་སུ་ས་སྙིང་གི་རང་བཞིན་གཏི་མུག་ཟད་པར་བྱེད་པའི་
རྡོ་རྗེ་སྐུ་མདོག་དཀར་པོ་གཉིས། རྣ་བ་གཉིས་སུ་ཕྱག་རྡོར་གྱི་རང་བཞིན་ཞེ་སྡང་རྡོ་རྗེ་གཉིས།
གསང་འཇིགས་ལས་སྣ་བུག་གི་འཛོམ་མདོར་ལྷ་གཅིག་བསྒོམ་པར་གསུངས་ཀྱང་འདིར་སྣ་
བུག་གཉིས་ཀར་ནམ་སྙིང་གི་རང་བཞིན་སེར་སྣ་རྡོ་རྗེ་གཉིས། ལྕེའི་རྩ་བར་འཇིག་རྟེན་དབང་
ཕྱུག་གི་ངོ་བོ་འདོད་ཆགས་རྡོ་རྗེ་དམར་པོ། དཔྲལ་བར་སྒྲིབ་སེལ་གྱི་ངོ་བོ་ཕྲག་དོག་རྡོ་རྗེ་ལྗང་
གུ། སྙིང་གར་ཀུན་བཟང་གི་རང་བཞིན་དབང་ཕྱུག་ཐམས་ཅད་སྦྱིན་པར་བྱེད་པའི་རྡོ་རྗེ་དཀར་
པོ། དེ་དྲུག་ཀ་གཡས་རང་རིགས་ཀྱི་ཕྱག་མཚན་འཁོར་ལོ་སོགས་དང་གཡོན་དྲིལ་བུ་དཀུར་
བརྟེན་པ། ལྷ་བཅུ་གཉིས་པོ་ཐམས་ཅད་ཞལ་གཅིག་ཕྱག་གཉིས་སྤྱན་གསུམ་རལ་པའི་ཅོད་
པན་དང་ཕྱག་རྒྱ་ལྔས་བརྒྱན་པ། གཡས་བརྐྱང་གིས་བཞུགས་པ་ཞེས་ཕྱོགས་གཅིག་བྱས་པ་
ཚིག་ཉུང་ཞིང་འཆར་བདེའོ། །གསུམ་པ་ཁམས་ལྔ་བྱིན་བརླབ་ནི། ལྟེ་བ་ས་ལ་ལོ་ཞེས་པ། ལྟེ་
བར་སའི་དབྱིབས་གྲུ་བཞི་ཁ་དོག་སེར་པོ་དང་མཚུངས་པའི་འོད་ཟེར་སེར་པོ་གྲུ་བཞི་པ་ཆུང་
ངུའི་སྟེང་ལཾ་ལས་སྤྱན་མའི་ངོ་བོ་ལྟུང་བྱེད་མ་སེར་མོ། སྙིང་ག་ཆུའི་གནས་སུ་ཆུ་དཀྱིལ་ཟླུམ་
པོ་དང་འདྲ་བའི་འོད་ཟེར་དཀར་པོ་དབྱིབས་ཟླུམ་པོའི་སྟེང་མཾ་ལས་མཱ་མ་ཀཱིའི་ངོ་བོ་གསོད་བྱེད་
 

མ་ནག་མོ། མགྲིན་པ་མེའི་གནས་སུ་འོད་ཟེར་དམར་པོ་གྲུ་གསུམ་པའི་སྟེང་དུ་པཾ་དམར་པོ་
ལས་གོས་དཀར་མོའི་ངོ་བོ་འགུག་བྱེད་མ་དམར་མོ། དཔྲལ་བ་རླུང་གི་གནས་སུ་འོད་ཟེར་ལྗང་
གུ་གཞུའི་དབྱིབས་ཅན་གྱི་སྟེང་ཧཱུྃ་ལྗང་གུ་ལས་སྒྲོལ་མའི་ངོ་བོ་གར་གྱི་དབང་ཕྱུག་མ་ལྗང་གུ།
གསང་གནས་ནམ་མཁའི་ཁམས་ཀྱི་ངོ་བོ་འོད་ཟེར་ཆོས་འབྱུང་གྲུ་གསུམ་པའི་དབྱིབས་ཅན་གྱི་
སྟེང་རྡོ་རྗེ་དབྱིངས་ཀྱི་དབང་ཕྱུག་མའི་ངོ་བོ་པདྨའི་དྲ་བ་ཅན་དུད་ཁ། དེ་དག་གི་སྐུ་མདོག་ཕྱག་
མཚན་སོགས་ཆོ་ག་ལྟར་ལ། གཡས་ཀྱི་ཕྱག་མཚན་ལ་འཁོར་ལོ། རྡོ་རྗེ། པདྨ། རལ་གྲི། གྲི་
གུག་སྟེ་སྤྱན་སོགས་རང་རིགས་ཀྱི་ཕྱག་མཚན་ཡོད་པས་དེ་དང་ངོ་བོ་གཅིག་པར་གོ་ནུས་སོ།
ཕུང་པོ་དང་སྐྱེ་མཆེད་བྱིན་བརླབ་ཀྱི་ལྷ་རྣམས་དང་། གསང་གནས་ཀྱི་པདྨའི་དྲ་བ་ཅན་ཏེ་བཅུ་
གསུམ་ཞལ་གཙོ་བོ་དང་ལྟ་ཕྱོགས་མཐུན་ལ། ཁམས་བྱིན་རླབས་ཀྱི་ལྷ་དང་པོ་བཞི་རང་
གནས་ཀྱི་ལྷ་དེ་ལ་ཕྱོགས་པ་དཔེར་ན་དཔྲལ་བའི་གར་གྱི་དབང་ཕྱུག་མ་རྣམ་སྣང་ལ་ཕྱོགས་པ་
ལྟ་བུའོ། །ཁྱ་དགེ་དཔོན་སློབ་ཀྱི་བསྐྱེད་རིམ་དུ་སྐྱེ་མཆེད་བྱིན་རླབས་ཀྱི་ལྷ་དང་པོ་བཞི་ཞལ་
མདུན་དང་། ཕྱི་མ་གཉིས་ནང་དུ་གཟིགས་པར་གསུངས་། ལྟེ་བ་སོགས་འབྱུང་བཞིའི་ཁམས་
ཤས་ཆེ་བས་དེའི་གནས་སུ་འཇོག་ཚུལ། ལྟེ་བར་དྭངས་མ་ལྔ་འདུས་ཀྱི་ཐིག་ལེ་སའི་ཁམས་
ཤས་ཆེ་བ་ཐུར་སེལ་དང་འགྲོགས། སྙིང་གར་དྭངས་མ་ལྔ་འདུས་ཀྱི་ཐིག་ལེ་ཆུ་ཁམས་ཤས་ཆེ་
བ་སྲོག་འཛིན་དང་འགྲོགས། མགྲིན་པར་དྭངས་མ་ལྔ་འདུས་ཀྱི་ཐིག་ལེ་མེའི་ཁམས་ཤས་ཆེ་བ་
གྱེན་རྒྱུ་དང་འགྲོགས། སྤྱི་བོ་མི་འཆར་ཀྱང་ནཱ་རོ་ཆོས་དྲུག་གི་ཡི་གེ་བཞི་འགོད་པ་སོགས་
ལས་ཤེས་པས་གང་ལྟར་ཁྱབ་བྱེད་ནམ་མཁའི་རླུང་ངམ་མཉམ་གནས་རླུང་གི་རླུང་ལ་སྦྱོར་
དཔྱད་གསུངས། དེ་ལྟར་ཕུང་པོ་ལ་རིགས་དྲུག སྐྱེ་མཆེད་ལ་སེམས་དཔའ་དྲུག ཁམས་ལ་
སྤྱན་སོགས་ལྔ་བཀོད་པ་རང་གི་ཕུང་ཁམས་སྐྱེ་མཆེད་དང་དབྱེར་མེད་དུ་བསམ་ལ། ཨོཾ་པྲ་ཀྲྀ་
ཏ་སོགས་ཀྱིས་ཕུང་ཁམས་སྐྱེ་མཆེད་ཀྱིས་མཚོན་པའི་ཆོས་ཐམས་ཅད་རང་བཞིན་གྱིས་རྣམ་
 

པར་དག་པ་ཐ་སྙད་དུ་ལྷ་བཅུ་བདུན་གྱི་རྣམ་པར་ཤར་བ་ངའོ་ཞེས་ང་རྒྱལ་བཟུང་ནས་བརྟན་
པར་བྱ་སྟེ། དཀྱིལ་འཁོར་གཅིག་གི་བདག་བསྐྱེད་ཀྱི་དཀྱིལ་འཁོར་པའི་ལྷ་དང་། ལུས་ཀྱི་ལྷ་
རྣམས་རང་གི་ཡེ་ཤེས་གཅིག་ཉིད་ཀྱི་སྣང་ཆ་སོ་སོར་ཤར་བ་ལས་དོན་ལ་རྒྱུད་གཅིག་ཏུ་གོ་
དགོས་པས་ཐམས་ཅད་ལ་ང་རྒྱལ་འཛིན་དགོས་སོ། འཁོར་ལོ་སྡོམ་པ་ཞེས་པའི་འཁོར་ལོ་ནི་
སྣོད་བཅུད་ཀྱི་ཆོས་ཐམས་ཅད། སྡོམ་པ་ནི་དེ་ཐམས་ཅད་བདེ་སྟོང་གི་ངོ་བོར་སྡུད་པའི་དོན་
ཡིན་པས་བདེན་གཉིས་ངོ་བོ་ཐ་དད་དུ་འཛིན་པའི་དྲི་མ་མ་སྤང་བར་དུ་ཕུང་སོགས་ངོ་བོ་ཐ་དད་
དང་མཉམ་རྗེས་རེས་འཇོག་ལས་མེད། དེ་སྤང་བ་ན་ཡུལ་ཕུང་སོགས་དང་དེའི་ཆོས་ཉིད་
དབྱེར་མེད་དུ་ཤར་བས་ཡུལ་ཅན་བདེ་སྟོང་མཉམ་རྗེས་ངོ་བོ་གཅིག་ཏུ་སོང་བའི་ཀློང་ནས་ཕུང་
པོ་ལྔ་རིགས་ལྔ་ཁམས་བཞི་ཡུམ་བཞི་སོགས་སུ་འཆར་རོ། །སྤྱིར་བདེ་མཆོག་གི་ཆོ་ག་ལ་
སྔགས་རིམ་ལྟར་དཱ་རི་ཀ་པ་བདག་མདུན་ཐ་དད་དང་། ལྭ་བ་པ་ཐ་མི་དད་དུ་སྒྲུབ་པའི་ལུགས་
གཉིས་ཡོད་ཀྱང་སྒྲུབ་ཐབས་བདེ་ཆེན་གསལ་བའི་ཚིག་ཟིན་ལ་ཐ་དད་ཀྱི་གསལ་ཁ་མེད་པས་
ཐ་མི་དད་དུ་བཞེད་པ་འདྲ་ཞེས་རྒྱལ་དབང་བསྐལ་བཟང་རྒྱ་མཚོས་གསུངས། ཀློག་གི་སློན་
དཔོན་རྒྱུད་པ་བསམ་གཏན་སེང་གེས། པྲ་ཀྲི་ཏ་སོགས་ཕུང་ཁམས་བྱིན་རླབས་ཀྱི་སྔགས་འདི་
བདག་བསྐྱེད་མ་གཏོགས་མདུན་བསྐྱེད་ལ་མི་བརྗོད། གསང་འདུས་བདག་མདུན་ཐ་མི་དད་
ཡིན། བདེ་མཆོག་བདག་མདུན་ཐ་དད་ཡིན་ཞེས་པ་སྨད་རྒྱུད་པའི་ཁས་ལེན་གྱི་རྒྱུན་ཡིན་ཞེས་
གསུངས་པས་དེ་ལྟར་ན་སྨད་རྒྱུད་པ་བདག་མདུན་ཐ་དད་ཀྱི་ལུགས་ཡིན་པ་འདྲ། བདག་མདུན་
ཐ་མི་དད་ཀྱི་ལུགས་སུ་བྱེད་ན་སྔགས་དེ་མདུན་བསྐྱེད་ལ་ཡང་བརྗོད་དགོས། འོན་ཀྱང་ད་ལྟ་
ཡོངས་གྲགས་ལ་མདུན་བསྐྱེད་ཀྱི་ཡེ་ཤེས་པ་སྤྱན་འདྲེན་སྐབས། ཡེ་ཤེས་པའི་རྟེན་དང་བརྟེན་
པར་བཅས་པ་རང་དང་གཙོ་བོ་ཐ་མི་དད་པའི་སྤྱི་གཙུགས་ནས་ཞུགས་ནས་ཡུམ་གྱི་པདྨ་ནས་
འཕྲོས། ཞེས་པའི་བར་འདི་བདག་མདུན་ཐ་མི་དད་ཀྱི་ལུགས་ཡིན་འདྲ་བས་ཐ་དད་ཀྱི་ཚེ། ཕོ།
 

ཡེ་ཤེས་པའི་དཀྱིལ་འཁོར། ཞེས་པ་ནས། ཤཔྟཱཿཔྲཏཱིཙྪཧཱུྃསྭཱཧཱ། ཨོཾབཛྲསཾ ཀུཤཛཞེས་སྤྲེལ་ནི་
ལེགས་སམ། ཡང་བདག་བསྐྱེད་ཉེར་བསྡུ་མ་བྱས་པར་མདུན་བསྐྱེད་བསྒྲུབ་ནས་མདུན་བསྐྱེད་
ཀྱི་ཡེ་ཤེས་པ་བདག་བསྐྱེད་ཀྱི་ཡུམ་གྱི་མངལ་ནས་སྤྲོ་བའི་ལུགས་ཀྱང་ཡོད་དམ་དཔྱད་གསུང་།
གསུམ་པ་བསྲུང་འཁོར་ལ་གཉིས་ལས། ཐུན་མོང་བ་རྭ་བ་སོགས་ཀྱིས་བསྲུང་བ་ནི། རང་ཧེ་
རུ་ཀའི་ང་རྒྱལ་གྱིས་གཡོན་པའི་མཐེབ་མཛུབ་ཀྱིས་གཡོན་སྐོར་དུ་ཕྱོགས་བཞིར་སེ་གོལ་རྡེབ་
ཅིང་སྔགས་བརྗོད་པ་ན། རང་གི་མདུན་གྱི་གཡས་ནས་ༀ་བཞག་སྟེ་གཡོན་སྐོར་དུ་སྔགས་གྲུ་
བཞིར་ཁ་སྤྱད་དེ་འགོད་དགོས་པར་ཤར་དུ་ༀསུམྦྷ་སོགས་ཁ་དོག་ནག་པོ། བྱང་དུ་གྲོསྩལྗང་
གུ། ནུབ་ཏུ་གྲིནྣཔཱཡ་དམར་པོ། ལྷོར་ཨཱ་ན་ཡ་སེར་པོ་ཡི་གེ་དབུ་ཅན་གྱི་རྣམ་པ་ཐད་བསྒྲིགས་
རང་མདོག་དང་མཐུན་པའི་འོད་ཟེར་འབར་བའི་གཟུགས་ཅན། གསང་འཇིགས་སོགས་ལ་རུ་
བ་ཟླུམ་པོ་ཡིན་ཀྱང་འདིར་སྔགས་འོད་ཟེར་དང་བཅས་པ་ལས་སྣ་ཚོགས་རྡོ་རྗེའི་རྭ་བ་གྲུ་བཞི་
རྒྱུར་གང་འཚམས། སྟེང་ཚངས་པའི་འཇིག་རྟེན་གྱི་བར་དུ་ཁྱབ་པ། དེ་དང་དུས་མཉམ་དུ་འོག་
གཞིར་ཧཱུཾ་ལས་སྣ་ཚོགས་རྡོ་རྗེའི་ལྟེ་བར་ཧཱུྃ་གྱེན་འགྲེང་འོད་ཟེར་འཕྲོ་བ། དེ་ལས་རྡོ་རྗེའི་ས་
གཞི་སོགས་ཅིག་ཅར་གྲུབ་པ་རིམ་གྱིས་གསལ་འདེབས་པ་ཡིན། གུར་ནི་རུ་བ་གྲུ་བཞིར་རྗེ་
ཕྲར་སོང་བ་ལ་གུར་གཟུགས་དོད་པ་སྦིས་དཀར་སྤྲེའུ་ཐོད་མའི་ཀླད་ལྟ་བུ། བླ་རེ་ནི་སྐྱབས་
མགོན་རྡོ་རྗེ་འཆང་དང་བྲག་དཀར་དཀའ་བཅུ་རིན་པོ་ཆེ་རྣམ་གཉིས་ནས་གུར་གྱི་འོད་རྭ་བའི་
ནང་དུ་ཡོངས་གྲགས་ཀྱི་བླ་རེ་ལྟར་དང་། རྒྱུད་པ་བསམ་གཏན་སེངྒེ་ཚང་གིས། རུ་གུར་གྱི་
མཚམས་ཀྱི་ཕྱི་རོལ་ཏུ་ཆུ་དར་འཕྱང་བ་ལྟར་ཡོད་གསུངས་པ་གཉིས་ཀ་ཁྲིད་ཡིག་རྣམས་སུ་
འདུག་པས་ཕྱི་ནང་གཉིས་ཀར་བསམ་ཀྱང་ཆོག་པ་འདྲ། མདའི་དྲ་བ་ནི་རུ་གུར་གྱི་ཕྱི་རོལ་ཏུ་
རྡོ་རྗེ་རྩེ་གསུམ་པའི་མདེའུ་ཅན་གྱི་མདའ་འམ། རྡོ་རྗེ་རྩེ་ལྔ་པ་མེ་འབར་བ་སྟེང་འོག་ཤར་ནུབ་
ལྷོ་བྱང་ཕྱོགས་མཚམས་རྣམས་སུ་བསྣོལ་མར་མདའ་ལྟར་རྒྱུག་པའོ། རྭ་གུར་སོགས་དེ་ཐམས་
 

ཅད་རྡོ་རྗེ་ཚེ་བའི་ཁོང་གསེང་ཆུང་བ་རྡུལ་ཕྲན་ཙམ་གྱི་བར་དུ་གཏམས་པས་བར་མཚམས་ཕྲ་
མོ་ཙམ་ཡང་མེད་པ། ཕར་བལྟས་ནས་རྡོ་རྗེ་ཆེ་ཕྲ་སོ་སོའི་རྣམ་པ་མེ་ལོང་ལ་གཟུགས་བརྙན་
ལྟར་གསལ་ཡང་རེག་ན་བར་མེད་པས་ཞལ་བ་བྱས་པ་ལྟ་བུ། ནང་ནས་རྡུལ་ཕྲན་གཅིག་ལེན་
ཀྱང་ཡོངས་རྫོགས་འཁྱེར་བ་ལས་བླང་དུ་མེད་པས་དུམ་བུ་གཅིག་ཏུ་གྱུར་པ། དེ་དག་གི་ཕྱི་
རོལ་ཏུ་ཁ་དོག་སྣ་ལྔ་པའི་ཡེ་ཤེས་ཀྱི་མེ་དཀར་ཕྱོགས་པ་ལ་འཇའ་འོད་ཀྱི་གུར་དང་། ནག་
ཕྱོགས་པ་རྣམས་ཀྱི་མིག་གིས་བལྟ་བ་ཙམ་ཡང་མི་བཟོད་པ་བསྐལ་པ་མེས་འཇིག་དུས་ཚངས་
ཆེན་མན་ཆོད་བསྲེག་སྟེ་མེ་ལྕེ་གཅིག་ཏུ་གྱུར་པ་ལྟ་བུ། བདེ་ཆེན་འོད་གསལ་མཚོན་པའི་
གཡོན་སྐོར་དུ་འཁྱིལ་ཞིང་འབར་བས་བསྐོར་བར་བསམ་ལ། མེ་དེ་ནི་སོགས་ས་གཞི་རྡོ་རྗེའི་
རང་བཞིན་དུ་འཆིང་། ཞེས་པ་དང་། བཛྲ་པྲ་ཀ་ར་རྡོ་རྗེའི་རྭ་བ། པཉྩ་ར་གུར། བི་ཏཱ་ན་བླ་རེ།
ས་ར་ཛཱ་ལ་མདའ། ཛཱ་ལཱ་ཨ་ན་ལཱརྐ་འབར་བའི་མེ་ཉི་མ་དང་། པཾ་སོགས་རང་རང་གི་མིང་ཡིག་
དང་པོ་ཐིག་ལེས་བརྒྱན་པ་དང་ས་བོན་ཏེ། རྡོ་རྗེའི་ས་གཞི་སོགས་བྱིན་གྱིས་རློབས་པའི་
སྔགས་སོ། བསྲུང་འཁོར་རྒྱས་འབྲིང་བསྡུས་གསུམ་གསུངས་པ་ལུ་ནག་དྲིལ་གསུམ་སོགས་
བདེ་མཆོག་ཐམས་ཅད་ལ་སྦྱར་ཆོག་པས་བསྡུས་པ་དེ་ཙམ་གྱིས་ཡོང་བ་དྲིལ་བུ་པའི་ཆོ་གར་
ཡོད་ལ། འབྲིང་པོ་འདི་ནས་འབྱུང་བ་དང་། རྒྱས་པ་འཁོར་ལོ་རྩིབས་བཅུ་ལ་ཁྲོ་བཅུ་བཀོད་དེ་
སྔགས་བགྲང་བ་ཕུར་གདབ་དང་བཅས་ལྕང་སྐྱ་རིན་པོ་ཆེས་ཞུས་ནས་རྒྱལ་དབང་བསྐལ་
བཟང་རྒྱ་མཚོས་མཛད་པ་ལྟར་རོ། །གཉིས་པ་ཐུན་མོང་མ་ཡིན་པ་བགེགས་འགུགས་པ་ཕུར་
འདབ་དང་བཅས་པ་ནི། རྡོ་རྗེའི་རྭ་བའི་ཕྱིའི་ཤར་དང་གུར་གྱི་སྟེང་གི་ནམ་མཁར་ཨོཾ་སུམྦྷ་
སོགས་ཁ་དོག་ནག་པོ་འོད་ཟེར་ནག་པོ་འཕྲོ་ཞིང་གཡོན་སྐོར་དུ་གནས་པ་གཉིས་ལས་གྲྭ་
གདོང་མ་ནག་མོ་གཉིས། དེ་བཞིན་དུ་བྱང་དུ་གྲོསྒ་ལྗང་གུ་ལས་འཕག་གདོང་མ་ལྗང་གུ། ནུབ་
དང་དེའི་འོག་ཏུ་གྲོནྣཔཱཡ་དམར་པོ་གཉིས་ལས་ཁྱི་གདོང་མ་དམར་མོ་གཉིས། ལྷོར་ཨཱནཡ་
 

སེར་པོ་འོད་ཟེར་སེར་པོ་འཕྲོ་བ་ལས་ཕག་གདོང་མ་སེར་མོ། མཚམས་བཞིར་སྔགས་ཚན་
གཉིས་གཉིས་དགོས་པས་ཤར་ལྷོའི་ཤར་དུ་ཉེ་བར་སུམྦྷ་ནག་པོ། ལྷོར་ཉེ་བར་ཨཱནཡ་སེར་པོ་
འོད་ཟེར་རང་མདོག་འཕྲོ་བ་ལས་གཤིན་རྗེ་བརྟན་མ་གཡས་ནག་གཡོན་སེར་བ། ལྷོ་ནུབ་ཀྱི་
ལྷོར་ཉེ་བར་ཨཱནཡ་སེར་པོ། ནུབ་ཏུ་ཉེ་བར་གྲིཧཱཔཱཡ་དམར་པོ་འོད་ཟེར་དང་བཅས་པ་གཉིས་
འདྲེས་པ་ལས་གཤིན་རྗེ་ཕོ་ཉ་མོ་གཡས་སེར་གཡོན་དམར་བ། ནུབ་བྱང་གི་ནུབ་དང་ཉེ་བར་
གྲིབྷཔཱཡ་དམར་པོ། བྱང་དང་ཉེ་བར་གྲིནྣ་ལྗང་གུ་གཉིས་ལས་གཤིན་རྗེ་མཆེ་བ་མ་གཡས་
དམར་གཡོན་སྣང་བ། བྱང་ཤར་གྱི་བྱང་དང་ཉེ་བར་གྲིབྷ་ལྗང་གུ། ཤར་དང་ཉེ་བར་སུམྦྷ་ནག་པོ་
ལས་གཤིན་རྗེ་འཇོམས་མ་གཡས་ལྗང་གཡོན་སྔོ་བ། སྒོ་མ་བཞི་གདོང་བརྙན་ཅན་དང་།
མཚམས་མ་བཞི་ཕྱེད་གཟུགས། ཐམས་ཅད་ཞལ་གཅིག་ཕྱག་གཉིས། སྐུ་སྟོད་ཁྲོ་མོ། ལྟེ་བ་
མན་ཆད་མདུང་རྩེ་གཅིག་པའི་དབྱིབས་ཅན་གྱི་ཕུར་བུའི་རྣམ་ཅན་ཕྱག་གཡས་ཐོ་བ་དང༌།
གཡོན་རང་འདྲའི་ཕུར་བུ་བསྣམས་པ། ཐོག་མར་བསྲུང་བའི་དོན་དུ་ཞལ་ནང་བསྟན། སྟེང་གི་
ཁྲོ་མོ་ཁ་ནུབ་དང་། འོག་གི་ཁྲོ་མོ་ཞལ་ཤར་དུ་གཟིགས་པའོ། ། དེ་ནས་བགེགས་འགུགས་
པའི་དོན་དུ་ཁྲོ་མོ་རྣམས་ཞལ་ཕྱིར་ཕྱོགས། རང་འདྲ་དུ་མ་སྤྲོས་ཏེ་ཕྱོགས་བཅུའི་བགེགས་
རྣམས་བཀུགས་ཏེ་ཉེ་འཁོར་དུ་སླེབ་པ་ན་སྤྲུལ་གཞིའི་ཁྲོ་མོ་རྣམས་ཀྱི་ཞལ་ནས་ཧཱུྃ་འབྲུག་སྟོང་
ལྡིར་བ་ལྟ་བུ་བསྒྲགས་པས་མདུན་དུ་ཧཱུྃ་ཡིག་རེ་གྲུབ། ཧཱུཾ་གཉིས་ལས་སྔ་མ་དེ་གསལ་འདེབས་
པ་ལས་ངག་ཏུ་ལན་གཉིས་བརྗོད་པ་མིན། ཧཱུཾ་དེ་རྣམས་ཡོངས་སུ་གྱུར་པ་ལས་ཁྲོན་པ་ཁ་དོག་
ལ་གཏིང་ཡངས་པ་འབྲུབ་ཁུང་གི་རྣམ་ཅན་བཅུར་གྱུར་པའི་ནང་བགེགས་རྣམས་བཅུག སྟེང་
གི་ཁྲོ་མོ་ཞལ་ཤར་དུ་གཟིགས་ནས་འབྲུབ་ཁུང་ཤར་གྱི་ཤར་དང་། འོག་གི་ཁྲོ་མོ་ཞལ་ནུབ་ཏུ་
གཟིགས་ཤིང་འབྲུབ་ཁུང་ནུབ་ཀྱི་ནུབ་ཏུ་བཀོད། རྒྱུད་པའི་ཚོགས་སུ་ཕྱོགས་དང་སྟེང་འོག་ལ་
གཅིག མཚམས་སུ་གཅིག་སྟེ་སྔགས་ཚར་གཉིས་བརྗོད་པ་གཙོ་ཆེ། ཕྱོགས་བཞིར་སྔགས་
 

གཅིག མཚམས་སུ་གཅིག སྟེང་འོག་ཏུ་གཅིག་སྟེ་གསུམ་བརྗོད་པའང་ཡོད། རང་གི་ཉམས་
ལེན་ལ་ཕུར་བུ་དང་ཐོ་བ་བསྐུལ་བའི་སྔགས་འབྲེལ་མ་ཚར་བཅུ་བརྗོད་དེ་ཤར་ནས་ཕྱོགས་
གཡོན་སྐོར། ཤར་ལྷོ་ནས་མཚམས་གཡས་སྐོར། སྟེང་འོག་ཏུ་བརྡུང་མི་དགོས་པར་འདེབ་
པའི་སྟངས་ཀ་ཙམ་བྱས་པས་འདམ་ལ་ཕུར་པ་བཏབ་པ་བཞིན་བགེགས་རྣམས་ཀྱི་སྤྱི་བོར་
ནུར་ནུར་ཟུག་ནས་ལུས་ངག་ཡིད་གསུམ་བདེ་སྟོང་དབྱེར་མེད་ཀྱི་ཡེ་ཤེས་ཀྱི་ངོ་བོར་རོ་
གཅིག་ཏུ་གྱུར་པར་མོས་པ་འོད་གསལ་དང་། འདུས་པར་སྒོ་གསུམ་གཡོ་འགུལ་མེད་པར་
བསམ་པ་སྒྱུ་ལུས་སྩལ་དུ་འདོན་པའི་ཁྱད་པར་རོ། སྐབས་འདིར་ཁྲོན་པ་ཁ་ཡངས་ལ་གཏིང་ཕྲ་
བ་ཕུར་ཁུང་གི་རྣམ་པ་ཅན་དུ་ཡོད་དོ། བགེགས་འཚུབ་ན་ཕུར་གདབ་དང་སྔགས་ཡང་ཡང་
བགྲང་ན་མི་མཐུན་ཕྱོགས་ཀྱི་དཔུང་ཟིལ་གྱིས་གནོན་ཞིང་བྱད་ཕུར་མནན་གཏད་ཀྱི་ནུས་པ་
འཇོམས། རྒྱུད་སྡེ་རང་རང་དང་འབྲེལ་བར་འགྲེལ་པ་བཞི་སྦྲགས་སོགས་ལས་འབྱུང་བའི་
མནན་གསད་བཟློག་དམིགས་བསྐྱངས་ན་དེ་ལས་ལྷག་པའི་རིམ་གྲོ་མེད་པས་རང་གིས་མན་
ངག་ངོ་ཤེས་དགོས། སྔར་གྱི་སྤྲོས་པའི་སྒོ་མཚམས་མ་རྣམས་ཀྱིས་བགེགས་ཕུར་ཁུང་དུ་མ་
ཆུད་པ་རྣམས་བདས་ཏེ་རྒྱང་རིང་དུ་བསྐྲད། ཕྱིར་འོང་སྟེ་རྡོ་རྗེའི་རྭ་བ་ལ་ཐིམ་པས་ཆུ་ལ་ཆུ་
བརྡབས་པས་གཟེགས་མ་ཕྱིར་འཐོར་བ་བཞིན་དུ་འོད་ཟེར་ཕྱིར་འཕྲོས་པས་རྡོ་རྗེ་དང་། དེའི་
ཕྱིར་པདྨ་འདབ་བརྒྱད་དམ་འདབ་དྲུག་འདབ་མ་ཕན་ཚུན་བསྣོལ་ནས་འཛིང་བས་བར་མཚམས་
མེད་པ། དེའི་ཕྱིར་གཅོད་པའི་འཁོར་ལོ་མཚོན་ཆའི་རྣམ་པ་རྩིབས་རྣམས་འཛིང་བའི་རྭ་བ་
ཟླུམ་པོ་སུམ་རིམ། དེ་དག་ལས་མེའི་ཚ་ཚ་འཕྲོ་བ། དེའི་ཕྱིར་བགེགས་ཀྱི་གཙོ་བོ་དབང་ལྡན་
དུ་གནས་པས་དེ་ནས་བརྩམས་ཏེ་རྡོ་རྗེའི་མེ་གཡོན་སྐོར་དུ་འཁྱིལ་ཞིང་འབར་བས་བསྲུང་།
རང་དང་བགེགས་ཀྱིས་མཚོན་པའི་སྤྲོས་པ་ཐམས་ཅད་ཆོས་དབྱིངས་ཀྱི་ངོ་བོར་ཞུགས་ཏེ་
བདུད་བཞིའི་གཡུལ་ལས་རྣམ་པར་རྒྱལ། སྣོད་ཐམས་ཅད་གཞལ་ཡས་ཁང་དང་བཅུད་ཐམས་
 

ཅད་ལྷར་གསལ་བས་འགྲོ་བ་རྣམས་རྣམ་པ་ཐམས་ཅད་དུ་བགེགས་དང་བྲལ་བ་ནི་སླར་མི་
ལྡོག་པའི་དོན་ཏེ། བསྲུང་འཁོར་སེམས་བསྐྱེད་ཀྱིས་རྩིས་ཟིན་པར་བྱེད་པ་དང་། འོད་གསལ་
སྩལ་དུ་འདོན་པས་བདེ་སྟོང་གིས་ལན་གཉིས་སུ་རྒྱས་བཏབ་པ་ཡིན་ནོ། བཞི་པ་ལ་གཉིས་
ལས། བསོད་ནམས་ཀྱི་ཚོགས་བསགས་པ་ནི། བསྲུང་འཁོར་གྱི་དབུས་སུ་རང་ཧེ་རུ་ཀར་
གསར་དུ་བསྐྱེད་པ་མ་ཡིན་པར་སྔར་ཡོད་གསལ་བཏབ། དེའི་ཐུགས་དཀར་པོ་སེར་པོ་ལས་
སྣ་ཚོགས་པདྨ། དེའི་སྟེང་དུ་ཟླ་བའི་ས་བོན་ཨ་ལ་ཐིག་ལེས་བརྒྱན་པ་ཨོཾ་ལས་ཟླ་བ། དེའི་སྟེང་
ཧཱུཾ་ཡིག་འབྲས་དུས་ཀྱི་རྡོ་རྗེ་འཛིན་པ་རྒྱལ་བ་རྡོ་རྗེ་འཆང་གི་ཡེ་ཤེས་ཀྱི་རང་བཞིན་དང་དེའི་
ས་བོན་ཡིན་པས་ཁ་དོག་དབུས་སྔོ་ལ། སྲོག་འཛིན་གྱི་རླུང་གི་ངོ་བོ་ཡིན་པས་མཐའ་སྐྱ་བ། ཧཱུྃ་
གི་ཨུ་དོན་གྲུབ་དང་བྱ་གྲུབ་ཡེ་ཤེས། ཧའི་ལུས་འོད་དཔག་མེད་དང་སོར་རྟོགས་ཡེ་ཤེས།
མགོ་རིན་འབྱུང་དང་མཉམ་ཉིད་ཡེ་ཤེས། ཟླ་ཚེས་རྣམ་སྣང་དང་མེ་ལོང་ཡེ་ཤེས། ཐིག་ལེ་ནཱ་ད་
དང་བཅས་པ་མི་བསྐྱོད་པ་དང་ཆོས་དབྱིངས་ཡེ་ཤེས་ཀྱི་རང་བཞིན་ཡིན་པས་གང་མཚོན་པའི་
ཐད་ནས་རིགས་ལྔ་རང་མདོག་ཅན་གྱི་འོད་ཟེར་འཕྲོ་བས་རང་གི་སྤྱི་གཙུགས་ནས་རྐང་མཐིལ་
བར་གྱི་ལུས་ཐམས་ཅད་གང་བས་ཐོག་མེད་ནས་བསགས་པའི་སྡིག་ལྟུང་མཐའ་དག་མུན་ཁུང་
དུ་སྒྲོན་མེ་སྤར་བས་མུན་པ་གར་སོང་ཆ་མེད་དུ་ཡལ་བ་ལྟར་ཆོས་དབྱིངས་ཀྱི་ངོ་བོར་ཟད་
ནས་ལུས་ཤེལ་སྒོང་བཞིན་དག་པར་བསམ། འཇིགས་གསང་གི་ཆོ་གར་འོད་ཟེར་ལྔ་ཚིག་
རིས་ལ་ཐོན་པ་དག་པའི་རླུང་འོད་ཟེར་ལྔ་པ་འཇའ་ལུས་ཀྱི་སྒྲུབ་གཞི་ཡིན་པས་སྒྱུ་ལུས་སྩལ་དུ་
འདོན་པ་ཡིན་ནོ། །དེ་ལྟར་ལུས་ཀྱི་བ་སྤུའི་སྒོ་ནས་ཕྱིར་འཕྲོས་པའི་འོད་ཟེར་གྱིས་སྤྱིར་གྱི་
འོག་མིན་དང་། བདེ་མཆོག་རང་གི་འོག་མིན་གྱི་ཞིང་ནས་འཁོར་ལོ་སྡོམ་པའི་རྟེན་དང་བརྟེན་
པའི་དཀྱིལ་འཁོར་སངས་རྒྱས་དང་བྱང་ཆུབ་སེམས་དཔའི་ཚོགས་བསམ་གྱིས་མི་ཁྱབ་པས་
བསྐོར་བ་དང་། བླ་མ་རྡོ་རྗེ་འཆང་གི་རྣམ་ཅན་འོད་ཀྱིས་ཞིང་ཁམས་ཐམས་ཅད་ཁྱབ་པ་སེང་ཁྲི་
 

ལ་བཞུགས་པ་ཤར་ཕྱོགས་ཀྱི་དུར་ཁྲོད་ཀྱི་བརྒྱ་བྱིན་གྱི་སྟེང་གི་ནམ་མཁར་སྤྱན་འདྲེན་པ་ལྭ་བ་
པ་སོགས་ཀྱི་གཞུང་གི་བཤད་པ་ཡིན། སྤྱི་དང་རྫོགས་རིམ་བསྒོམ་པ་དང་འབྲེལ་ན་གཙོ་བོའི་
རིགས་བདག་ཏུ་བཞུགས་པ་གསུང་བཤད་ལ་གནང་། བླ་མེད་ཀྱི་སྐབས་རྫོགས་རིམ་གྱི་རླུང་
དབུ་མར་ཞུགས་གནས་ཐིམ་གསུམ་གྱི་སྨིན་བྱེད་དུ་སྤྲོས་པའི་འོད་ཟེར་དང་མཆོད་ལྷ་སྙིང་གར་
སྡུད་དགོས་ཀྱང་རྒྱུད་སྡེ་འོག་མར་དེ་འདྲའི་བཤད་པ་མེད། རྒྱུད་པ་བསམ་གཏན་སེངྒེ་ཚང་
གིས་བླ་མེད་ལ་མཆོད་ལྷ་སྙིང་གར་སྡུད་དགོས་པས་མཆོད་སྔགས་ལ་ཧཱུྃ་བརྗོད་དགོས། བྱ་
སྤྱོད་ལ་ཧཱུྃ་མི་དགོས་གསུངས་ཀྱང་། རྒྱུད་སྡེ་འོག་མའི་ཆོ་ག་རྣམས་སུ་ཧཱུཾ་ཡོད་མེད་སྣ་ཚོགས་
བྱུང་བས་ཡོད་དགོས་པའི་ངེས་པ་མེད་ཀྱང་ཡོད་ཆོག་པ་འདྲ། དེ་ནས་གང་དྲིན་མས་བླ་མ་
དང༌། ཧེ་རུ་ཀ་དཔལ་གྱིས་གཙོ་བོ་ཡབ་ཡུམ། གནས་དང་སོགས་ཀྱིས་འཁོར་ལ་ཕྱག་འཚལ་
བས་དང་པོའི་དོན་ནི། བླ་མ་གང་གི་དྲིན་གྱིས་སྐུ་གསུམ་གྱི་གོ་འཕང་བདེ་ཆེན་གྱི་གནས་ཏེ།
གཞི་ལམ་འབྲས་གསུམ་གང་གི་སྐབས་སུ་ཡང་བདེ་ཆེན་གལ་ཆེ་བ་དང་རྟེན་ཡིན་པས། བླ་མ་
མཆོད་པའི་གང་གི་ཐུགས་རྗེ་བདེ་བ་ཆེན་པོའི་དབྱིངས། །ཞེས་པའི་དབྱིངས་ཀྱི་སྐད་དོད་དྷ་ཏུ་
རྒྱུ་དང་ཁམས་གཉིས་ཀར་འཇུག་ཀྱང་འདིར་རྒྱུའི་དོན་ཡིན་པར་སྐྱབས་མགོན་རྡོ་རྗེ་འཆང་
གིས་གསུངས། སྐད་ཅིག་ནི་སྙིགས་དུས་ཀྱི་ཚེ་ཐུང་གཅིག་སྟེ་ཐོག་མེད་ནས་ད་བར་འཁོར་
བར་འཁྱམས་ཚུལ་ལ་བསམ་ན་སྐད་ཅིག་ཏུ་ཤེས་ནུས། ཐབས་ཤེས་དང་བདེན་གཉིས་དབྱེར་
མེད་ཟུང་འཇུག་གི་སྐུ་ལ་རིན་པོ་ཆེ་ཞེས་སྒྱུ་ལུས་ལ་གོ་བས་དེ་སྨིན་བྱེད་གསང་དབང་གི་རྫས་
ལ་ཡང་བཏུང་བ་རིན་ཆེན་ཞེས་སྦྱར་བར་གུང་ཐང་འཇམ་པའི་དབྱངས་ཀྱིས་གསུངས། བློ་ཀ་
གཉིས་པས་ཧེ་རུ་ཀ་ནི་ཁྲག་འཐུང་སྟེ། ཁྲག་ནི་ཤེས་རབ་སྟོང་ཉིད་དང་། འཐུང་བ་ནི་ཐབས་
བདེ་ཆེན་ནོ། ཐབས་ཤེས་གཉིས་སུ་མེད་པའི་ཡེ་ཤེས་ལྷའི་རྣམ་པར་ཤར་བས་དཔལ། བདུད་
བཞི་སོགས་མི་མཐུན་པའི་གཡུལ་ཐམས་ཅད་ལས་རྒྱལ་པའི་དཔའ་བོ་ཆེ། སྒྲིབ་གཉིས་ཀྱི་དྲི་
 

མ་ཕྲ་མོ་ཙམ་ཡང་མེད་པས་རྣམ་དག ཐབས་ཤེས་དབྱེར་མེད་པའི་ཡེ་ཤེས་ངེས་དོན་གྱི་རྡོ་རྗེ་
ལ་དབང་འབྱོར་བས་རྡོ་རྗེའི་དབང་ཕྱུག་ཅེས་ཡབ་དང་། དེ་ལྟ་བུའི་ཧེ་རུ་ཀར་རྗེས་སུ་ཆགས་
པས་ཆགས་ཆེན་བདེ་བའི་ཡེ་ཤེས་བསྐྱེད་པའམ། སྟོང་ཉིད་ལ་རྗེས་སུ་ཆགས་པ་སྟེ་དེ་དང་
དབྱེར་མེད་དང་། དེའི་རང་བཞིན་ནམ་དེ་ཉིད་ལྷར་ཤར་བ། མཁའ་འགྲོ་མ་ལ་སོགས་པའི་
དཔའ་མོ་རྣམས་ཀྱི་དབང་ཕྱུག་ཕག་མོ་སོགས་བདེ་ཆེན་འཁོར་ལོའི་ལྷ་གཙོ་བོར་བྱས་ནས་
ཕྱག་འཚལ་བའོ། །བློ་ཀ་ལྷག་མས། གནས་དང་ཉེ་བའི་གནས། ཞིང་དང་ཉེ་བའི་ཞིང་། འདུན་
རྟོག་དང་ཉེ་བའི་འདུན་རྟོག འདུ་བ་དང་ཉེ་བའི་འདུ་བ། དུར་ཁྲོད་དང་ཉེ་བའི་དུར་ཁྲོད་སོགས་
ན་བཞུགས་པའི་དཔའ་བོ་དཔའ་མོའི་དབང་ཕྱུག་མ་རྣམས་ལ་ལུས་ངག་ཡིད་གསུམ་ཚང་བའི་
ཕྱག་འཚལ་བ་སྟེ། ཡུལ་ཉེར་བཞི་བསྡུས་ན་གནས་སོགས་བཅུར་འདུ་བས་སོ། ཕྱག་ལ་རྡོ་རྗེ་
ཐལ་མོའི་སོར་རྩེ་བསྣོལ་བས་རླུང་བཅུ་དབུ་མར་སྡུད་པའི་སྨིན་བྱེད་དུ་འགྱུར་བ་སོགས་ངེས་
དོན་དཀྱུས་ལྟར་གསུངས། མཆོད་པ་ལ། སྙིང་གའི་ཧཱུྃ་ལས་མཆོད་ལྷ་རིམ་པར་སྤྲོས་ཏེ་ཆུ་
གཉིས་ཉེར་སྤྱོད་རོལ་མོ་དང་། འདོད་ཡོན་ལྔ་ལྡན་གྱི་རིག་མ་བཅུ་དྲུག་གིས་མཆོད་ལ་སྙིང་
གར་བསྡུ། དེ་ཡང་ཆུ་གཉིས་དང་མེ་ཏོག་མ་སོགས་ཕྱག་བཞིའི་དང་པོ་གཉིས་རྡོར་དྲིལ། འོག་
མས་མཆོད་རྫས་དང་། རིག་མ་བཅུ་དྲུག་ལས་པ་ཝཾ་མ་སོགས་བཞིའི་ཕྱག་དང་པོ་གཉིས་རང་
རང་གི་རོལ་མོ། ཐ་མ་གཉིས་རྡོར་དྲིལ། བཞད་མ་སོགས་བཞིའི་དང་པོ་གཉིས་མཆོད་རྫས། ཐ་
མ་གཉིས་ཐོད་པ་དང་ཁ་ཊཾ་ག མེ་ཏོག་མ་སོགས་བརྒྱད་ཀྱིས་དང་པོ་གཉིས་མཆོད་རྫས་དང་
ཐོད་པ། ཐ་མ་གཉིས་ཌཱ་མ་རུ་དང་ཁ་ཊཾ་འཛིན་པ། སོ་སོའི་ཕྱག་རྒྱ་ནི། མཆོད་ཡོན་ལ་རྡོ་རྗེ་
ཐལ་མོ་ཁ་ཕྱེ་བ། ཞབས་བསིལ་ལ་གཡོན་རྡོ་རྗེ་ཁུ་ཚུང་ཁ་གྱེན་དུ་བསྟན་པའི་སྟེང་གཡས་དེ་
བཞིན་གཤེགས་པའི་ཁུ་ཚུར་གྱིས་མེ་ཏོག་བླངས་ཏེ་བསྐོར་བའི་ཚུལ། མེ་ཏོག་ལ་ཁུ་ཚུར་
གཉིས་ཁ་གྱེན་དུ་བསྟན་ཏེ་སོར་མོ་རིམ་གྱི་བཀྲོལ་བ་པདྨ་ཁ་ཕྱེ་བའམ་མེ་ཏོག་འཐོར་བའི་སྟངས་
 

ཀ བདུག་སྤོས་ལ་ཐལ་མོ་གཉིས་ཁ་འོག་ཏུ་ཕྱོགས་པའི་མཐེ་བོང་གི་སྟེང་སོར་མོ་རྣམས་རིམ་
པས་བསྡུས་པ་སྤོས་ཕོར་རམ་སྤོས་ཀྱི་དུད་སྤྲིན་འཁྲིགས་པའི་ཚུལ་དང་། མར་མེ་ལ་སོར་རྩེ་
རྣམས་མཐེ་བོང་གི་རི་མོའི་ཐད་དུ་སྦྱར་བ་ལ་རྩའི་རྟེན་འབྲེལ་ཅིག་ཡོད་པར་གསུངས། དྲི་ཆབ་
ལ་གཡོན་རྡོ་རྗེ་ཁ་ཚུར་ཁ་གྱེན་དུ་བསྟན་པ་མཁྲིགས་མའི་ཐད་དུ་བཟུང་སྟེ། གཡས་པའི་སོར་
མོས་དྲི་བྱུགས་པའི་ཚུལ་དང་། ཝཱི་ཎེ་ལ་ལག་པ་གཉིས་ཀྱིས་པི་ཝཾ་གི་རྒྱུད་སྤྲིངས་པའི་ཚུལ།
ཝཾ་ཤེ་ལ་ཁ་འགྲམ་གཡས་སུ་གླིང་བུ་འབུད་པའི་ཚུལ། མྲྀ་ཏཾ་གེ་ཞེས་པ་རྫ་རྔ་སྟེ། རྔ་རྒྱབ་ཏུ་
ཁུར་ནས་ལག་པ་གཡས་གཡོན་བསྣོལ་ཏེ་མཆན་ནས་བརྡུང་བ་གོང་དཀར་ཆོས་སྡེའི་རྔ་འཆམ་
ལྟ་བུ། མུ་ར་ཛེ་ནི་རྫ་རྔ་ཆེ་བ་སྟེ། མདུན་དུ་བཞག་སྟེ་དབྱུག་གུ་གཉིས་ཀྱིས་རེས་མོས་སུ་
བརྡུང་ཚུལ། ཧཱ་སྱ་སྟེ་བཞད་མ་ལ་ཁ་འགྲམ་གཉིས་སུ་ལག་པའི་སེན་མོ་བསྒྲིགས་པ། ལཱ་སྱ་སྟེ་
སྒེག་མོ་ལ་རྡོར་དྲིལ་བཟུང་ནས་ཁུ་ཚུར་གཉིས་དཀུར་བསྟེན་ཏེ་སྙེམས་པའི་ཚུལ་དང་། གིརྟི་སྟེ་
གླུ་མ་ལ་ལག་པ་གཉིས་ཀྱིས་ཏིང་ཤག་བརྡུང་ཚུལ། ནིརྟི་སྟེ་གར་མ་ལ་ལག་པ་གཉིས་ཀྱིས་པད་
ཀོར་དང་། རཱུ་པ་སོགས་གསུམ་ཡོངས་གྲགས་ལྟར་ལ། ཆོས་དབྱིངས་རྡོ་རྗེ་མ་ལ་ཆོས་འབྱུང་
གི་ཕྱག་རྒྱ་བྱའོ། དེ་དག་གི་ཚེ་མཐེ་བོང་ལག་མཐིལ་དུ་བཞག་པའི་སོར་མོ་ལྷག་མ་བརྒྱད་ཀྱིས་
པད་དཀོར་བྱ་ཞིང་། དེའི་པད་མ་ནི་སྙིང་གའི་རྩ་འཁོར་ལ་གོ་དགོས་པས་སྙིང་གའི་རྩ་འདབ་
བརྒྱད་མཚོན་པའི་སོར་མོ་བསྐོར་བ་ལ་པད་ཀོར་ཟེར། དེའི་ཕྱིར་སེ་གོལ་དང་ཕྱག་རྒྱ་སོགས་
སྙིང་གའི་ཐད་ལས་འཛོལ་མི་རུང་། མཆོད་སྔགས་ཀྱི་ཨོ་ཞེས་པའི་སྐབས་སེ་གོལ་ཕར་རྡེབ་
ཅིང་མཆོད་ལྷ་སྤྲོ། ཧཱུྃ་ཞེས་སེ་གོལ་ནང་དུ་གཏོག་ཅིང་མཆོད་ལྷ་སྙིང་གའི་ས་བོན་ལས་སྡུད་པ་
ཡིན་པས་དེ་དང་འགྲིག་པ་བྱེད། པད་ཀོར་ཕར་དལ་བུས་འགྲོ་ཞིང་། ཚུར་དེ་ལས་མྱུར་བ་བྱས་
ན་རླུང་མྱུར་དུ་འདུ་བའི་རྟེན་འབྲེལ་ཡོད་པ་དང་། སོར་མོའི་ཚིགས་དབུས་མ་མན་ཆད་མི་
བཀྲོལ་བ་ལ་ཕྱག་དང་ཞབས་སོར་དྲ་བས་འབྲེལ་བ་འགྲུབ་པའི་གནད་ཡོད་པས་སློབ་ཚེ་ཐོག་
 

མར་ཁུ་ཚུར་བསྐོར། དེ་རྗེས་སོར་མོ་མ་བཀྲོལ་བར་ཐལ་མོ་བསྐོར་ནས་པད་ཀོར་གྱི་སྟངས་ཀ་
ཡང་ཡང་བྱས་ཏེ་ལེགས་པར་ལོབས་པ་ན་སོར་རྩེ་ཅུང་ཟད་འཐོར་བས་ཤིན་ཏུ་འགྲིག་པ་ཡོང་།
དེ་ལྟར་མཆོད་ལྷ་ནམ་མཁའ་གང་བ་སྤྲོས་པས་སྐད་ཅིག་དེ་ཉིད་ལ་ཚོགས་ཞིང་རེ་རེའི་སྤྲུལ་པ་
དཔག་མེད་དང་། དེ་དག་གི་བ་སྤུའི་ཁུང་བུ་རེ་རེར་འཇིག་རྟེན་གྱི་ཁམས་མ་ལུས་པའི་ཞིང་
རྡུལ་གྱི་གྲངས་དང་མཉམ་པའི་མཆོད་ཡུལ་སྤྲུལ། མཆོད་པའང་རེ་རེ་ཙམ་མ་ཡིན་པར་དངོས་
སུ་བཤམས་པ་དེ་ཉིད་དམིགས་རྟེན་དུ་བྱས་ཏེ་ཚོགས་ཞིང་གི་གྲངས་དང་མཉམ་པའི་སྤྲུལ་པ་
རབ་འབྱམས་བཀྱེ། བྱང་ཆུབ་ཀྱི་སེམས་གསལ་བཏབ། འཁོར་གསུམ་མི་དམིགས་པའི་ལྟ་
བས་རྒྱས་བཏབ་སྟེ་བདེ་ཆེན་གྱི་སྣང་ཆ་མཆོད་རྫས་སུ་ཤར་བའི་སྣང་སྟོང་སྒྱུ་མ་ལྟ་བུས་མཆོད།
དགེ་རྩ་སེམས་ཅན་ལ་བསྔོས་ཏེ་ནམ་མཁའ་དང་མཉམ་པའི་སེམས་ཅན་ཐམས་ཅད་རྫོགས་
པའི་སངས་རྒྱས་ཀྱི་ས་ལ་འགོད་པར་མཛད་དུ་གསོལ་ཞེས་ཚོགས་ཞིང་ལ་གསོལ་བ་བཏབ་
པས་དེ་ལྟར་བྱིན་གྱིས་བརླབ་སོང་སྙམ་པ་བྱས་ན་ཕན་ཡོན་བསམ་གྱིས་མི་ཁྱབ་པས་ཚོགས་
རྫོགས་ཚབ་ཆེ་ཞིང་། རིག་མ་བཅུ་དྲུག་སོགས་ཀྱིས་བདེ་ཆེན་གྱི་ཉམས་མི་འདྲ་བ་དུ་མ་བསྐྱེད་
པས་མཆོད་པའང་འོད་གསལ་སྩལ་དུ་འདོན་པའི་ཆེད་ཡིན་ནོ། དེ་ནས་རང་ལུས་དཔག་མེད་
སྤྲུལ་ནས་རྐང་བརྒྱད་ཀྱིས་བསྟོད། འདིའི་ཚིག་དོན་པཎ་ཆེན་དཔལ་ལྡན་ཡེ་ཤེས་དང་། ཕན་
ཡོན་ཐུའུ་བཀྭན་རིན་པོ་ཆེའི་གསུང་དུ་ཡོད་པ་ལྟར་དྲན་ན་ལེགས། དེ་ཡང་རང་གི་བླ་མ་དང་།
བདེ་གསང་འཇིགས་གསུམ་སོགས་ཡི་དམ། སངས་རྒྱས་བྱང་སེམས། སྐུ་གསུང་ཐུགས་རྟེན་
རྣམས་ལ་ཕྱག་འཚལ་བ་སོགས་ཀྱི་ཚེ་རྐང་བརྒྱད་ཀྱིས་བསྟོད་ན་ཕྱོགས་བཅུའི་རྒྱལ་བ་སྲས་
བཅས་ཡུལ་ཉེར་བཞིའི་དཔའ་བོ་མཁའ་འགྲོ་རྣམས་སྐབས་དེར་སྒྲུབ་པ་པོའི་ལུས་ལ་ངེས་པར་
ཞུགས་ནས་བྱིན་གྱི་རློབས་པ་རྒྱལ་བ་རྣམས་ཀྱི་དམ་ཚིག་ཡིན་ཞེས་ཐུའུ་བཀྭན་རིན་པོ་ཆེས་
གསུངས། དེ་རྗེས་གུར་ནས་འབྱུང་བའི་རྒྱུན་བཤགས་ཀྱིས་བདུན་རྣམ་དག་དང་བྱང་སྡོམ་
 

འཛིན་པ་སྒྲུབ་པའི་མཆོད་པ་དང་། བགྲོད་དཀའ་སྲིད་པའི་སོགས་ཀྱིས་བདག་ཉིད་ཀྱི་ལུས་
འབུལ་བ་སྟེ། རང་གི་བདག་ཉིད་སྐད་ཅིག་མ་ནི་རང་གི་ལུས་ངག་ཡིད་གསུམ་དང་། དེ་འབུལ་
བའི་རྒྱུ་མཚན་རྐང་པ་དང་པོ་གཉིས་ཀྱིས་བསྟན་ཏོ། དེ་ནས་ཚོགས་ཞིང་རྣམས་གསལ་བར་
དམིགས་ལ་ཧེ་རུ་ཀའི་ཡིག་བརྒྱས་བྱིན་གྱིས་བརླབས་པ་དང་། བྱིན་རླབས་བརྟན་པའི་ཕྱིར་
གསོལ་བ་བཏབ་པ་ན་དགྱེས་བཞིན་དུ་རང་གི་སྨིན་མཚམས་ནས་ཐིམ་པས་སྒོ་གསུམ་བྱིན་
གྱིས་བརླབས་པར་བསམ། ཚོགས་ཞིང་གི་སྐོར་འདི་བླ་མའི་རྣལ་འབྱོར་ལྟ་བུ་ཞིག་ཡིན་པས་
དེ་ཡན་ཆད་ཙམ་བྱས་ཀྱང་ཉམས་ལེན་གྱི་གནད་ཚང་བས་དོན་ཆེ། རྗེའི་སྨོན་ལམ་ལས།
འདས་དང་མ་བྱོན་སོགས་ཀྱིས་ལམ་གྱི་རྩ་བ་བཤེས་གཉེན་བསྟེན་ཚུལ་ནས་འགོ་བརྩམས་ཏེ་
དལ་འབྱོར་ནས་ཞི་ལྷག་བར་དང༌། དེ་རྗེས་དབང་དང་དམ་ཚིག་བསྲུང་བ་སོགས་ཚིག་ཉུང་
ཡང་ལམ་གྱི་ལུས་རྫོགས་པའི་ཆིངས་མེད་དུ་མི་རུང་བ་ཡིན་པས་དེའི་གནད་གོ་དགོས། ལམ་
རིམ་མེད་པའི་རིམ་གཉིས་ལས་མཆོག་གི་དངོས་གྲུབ་འདོད་པ་རྭ་ལས་འོ་མ་འཇོ་བ་ལྟར་
འབད་ཀྱང་ལམ་དུ་འགྲོ་དཀའ་བས་འདི་ལ་སྒྲིམ་དགོས། སྒོ་གསུམ་སྤྱོད་པ་དཔལ་ལྡན་ཧེ་རུ་
ཀའི་ཞེས་སོགས་ཀྱིས་ཕུང་ཁམས་སྐྱེ་མཆེད་སྒོ་གསུམ་གྱི་ཡན་ལག་ཡིན་པས་མ་སྨོས་ཤིང་།
བསྲུང་འཁོར་དང་ཚོགས་ཞིང་ལ་སྒྲུབ་ཐབས་དངོས་གཞི་བསྒོམ་པའི་བགེགས་དང་བར་ཆད་
བཟློག་པ་དང་། བསོད་ནམས་ཀྱི་ཚོགས་རྫོགས་པའི་གནད་ཆེ་ཞིང་། རྒྱས་བསྡུས་གང་བྱེད་
རང་ལ་རག ཚོགས་ཞིང་སྦྱང་གཞི་དང་སྦྱོར་མི་སྦྱོར་ཅི་རིགས་ཡོད་ཀྱང་འདིར་འཛམ་བུ་གླིང་
པའི་མི་མངལ་སྐྱེས་ཁམས་དྲུག་ལྡན་དུ་སྐྱེ་བ་ལེན་པའི་རྒྱུར་འཕེན་བྱེད་བསོད་ནམས་ཀྱི་ལས་
གསོག་པ་དང་ཆོས་མཐུན་ཞིང་དེ་སྦྱོང་བར་བྱེད་པ་ཡིན་ནོ། །གཉིས་པ་འཆི་བ་ཆོས་སྐུའི་
ལམ་འཁྱེར་ཡེ་ཤེས་ཀྱི་ཚོགས་བསགས་པ་ནི། དབུས་ཀྱི་སྨད་རྒྱུད་དུ་བདེ་མཆོག་ཕྱིས་སུ་
ཚུགས་པས་འདིའི་རྒྱུད་པའི་འདོན་རྒྱུན་ལ་མཆོད་ཡུལ་དང་། ཞེས་སོགས་ཚོགས་ཞིང་གི་
 

མཇུག་ཏུ་ཡང་སྦྱར་ནས། རང་གི་སྤྱི་བོར་ཧེ་དཀར་པོ་ཞེས་དབུ་བསྐུལ་བ་ལྟར་ན་གོང་གི་
མཆོད་པའི་འཁོར་གསུམ་མི་དམིགས་པས་རྒྱས་བཏབ་ནས་བཞག་པ་ལྟར་འགྱུར་ཡང་། དོན་
ལ་མཆོད་པའི་འཁོར་གསུམ་གྱིས་མཚོན་པའི་ཆོས་ཐམས་ཅད་སེམས་དང་རྟོག་པས་པར་
བཏགས་ཙམ་དུ་གྲུབ་པའི་རྟེན་འབྱུང་བསྒོམ་པ། འཇིགས་བྱེད་ཀྱི་ཆོ་གར། ཆོས་ཐམས་ཅད་
བརྟེན་ནས་བཏགས་པ་ཡིན་པའི་ཕྱིར། ཞེས་སོགས་དང་འདྲ་བར་ཆོས་སྐུའི་ལམ་འཁྱེར་ལ་
མར་སྦྱར་དགོས་པས་དབུ་བསྐུལ་མཚམས་ཀྱང་མཆོད་ཡུལ་དང་ཞེས་སོགས་ནས་བྱས་ན་
ལེགས་སོ། །དེ་ཡང་རྒྱུད་སྡེ་འོག་མ་གསུམ་ལ་ལམ་འབྲས་ཀྱི་སྐུ་གསུམ་དང་དོད་ཐུབ་ཀྱི་
ལམ་ཡོད་ཀྱང་སྦྱང་གཞི་སྐྱེ་ཤི་བར་དོ་དང་རྣམ་མཐུན་གྱི་ལམ་བསྒོམ་པ་མེད་པས་སྙིགས་དུས་
ཀྱི་ཚེ་གཅིག་ལ་སངས་རྒྱ་བ་མེད་པའང་གནད་འདི་ལ་ཐུག དེས་ན་བསྐྱེད་རིམ་མཚན་ཉིད་
པར་འགྱུར་བ་ལ་ལྷའི་རྣལ་འབྱོར་དང་སྟོང་ཉིད་བསྒོམ་པ་ཙམ་གྱིས་མི་ཆོག་པར་ཐ་མལ་གྱི་སྐྱེ་
ཤི་བར་དོ་སྟེ་གཞིའི་སྐུ་གསུམ་དང་། རྫོགས་རིམ་གྱི་དཔེ་དོན་གྱི་འོད་གསལ་ཆོས་སྐུ། དག་མ་
དག་གི་སྒྱུ་ལུས་ལོངས་སྐུ། དེ་གཉིས་རགས་པའི་ལུས་ལ་ཞུགས་པ་སྤྲུལ་སྐུ་སྟེ་ལམ་གྱི་སྐུ་
གསུམ། སངས་རྒྱས་ཀྱི་སའི་ཆོས་ལོངས་སྤྲུལ་གསུམ་སྟེ་འབྲས་བུའི་སྐུ་གསུམ་ལས། དང་པོ་
གསུམ་སྦྱང་གཞི། གཉིས་པ་སྦྱོང་བྱེད། གསུམ་པ་སྦྱང་འབྲས་སུ་བྱས། འཛམ་གླིང་གི་མི་
མངལ་སྐྱེས་ཁམས་དྲུག་ལྡན་ཞིག་སྐྱེ་ཤི་བར་དོ་གྲུབ་པ་དང་ཆོས་མཐུན་སྦྱར་ནས་གོམས་དགོས།
དེ་ལ་གང་ཟག་དེ་འཆི་བའི་ཚེ་ས་ཆུ་ལ་ཐིམ་པ་ནས་བརྩམས་ཏེ་འཆི་བ་འོད་གསལ་མངོན་དུ་
གྱུར་པ་དང་རྣམ་པ་མཐུན་པར་འཆི་བ་ཆོས་སྐུའི་ལམ་འཁྱེར་དང་། དེ་བསྒོམ་ཚུལ་ལ་ཅུང་ཟད་
མི་འདྲ་བ་ཡོད་པ་གསང་འདུས་ལ་ལྷ་དང་རླུང་ཐིམ་པ་གཙོ་བོར་བྱས། བདེ་མཆོག་འདིར་སྟོང་
བཞིའི་སྐབས་ནས་མཚམས་བཟུང་བ་ཕ་མའི་རྒྱུད་ཀྱི་ཁྱད་ཡིན་འདུག ཁམས་དྲུག་ལ་སྤྱིར་
འབྱུང་བཞི་ནམ་མཁའ་རྣམ་ཤེས་སོགས་བཤད་ཚུལ་མང་ཡང་། འདིར་རྩ་ཐིག་རླུང་གསུམ། ས་
 

ཆུ་མེའི་ཁམས་དྲུག་གམ། ཕ་ལས་ཐོབ་པའི་རུས་པ་རྐང་ཁུ་བ་གསུམ། མ་ལས་ཐོབ་པའི་ཤ་
ཁྲག་པགས་པ་གསུམ་ལ་རྒྱུད་ལས་གསུངས། རགས་པ་ཉེར་ལྔ་ཐིམ་ཚུལ་ས་ཁམས་ཀྱིས་རྣམ་
ཤེས་ཀྱི་རྟེན་བྱེད་པའི་ནུས་པ་ཉམས་ནས་ཆུ་ཁམས་གསལ་བར་ཡོད་པ་ལ་ས་ཆུ་ལ་ཐིམ་པའི་
ཐ་སྙད་སྦྱར་བ་ལྷག་མ་རྣམས་ལའང་འདྲ། དེ་ལ་ས་ཁམས་ཐིམ་པས་ཕྱི་རྟགས་ལུས་ལྕི། ནང་དུ་
སྨིག་རྒྱུ་ལྟ་བུའི་ཉམས་འཆར། ཆུ་ཁམས་ཐིམ་པས་ཁ་ཆུ་སྐམ་ཞིང་བཀྲག་མདངས་ཉམས། དུ་
བ་ལྟ་བུའི་སྣང་བ་འཆར། མེ་ཁམས་ཐིམ་པས་དྲོད་སྡུད། མཁའ་སྣང་མེ་ཁྱེར་ལྟ་བུའི་ཉམས་
འཆར། རླུང་ཁམས་ཐིམ་པར་རྩོམ་པ་ན་ཕུང་པོ་བསྒུལ་བསྐྱོད་མི་ནུས། དབུགས་བརྩེགས།
ངར་སྒྲ་འབྱིན། མར་མེ་འབར་འདྲའི་སྣང་བ་འཆར། རླུང་སྣང་བར་ཐིམ་པ་ན་ཐིག་ལེ་དཀར་པོ་
རང་གནས་ནས་བསྐྱོད་པས་སྣང་བ་དཀར་ལམ་པ། དེ་མཆེད་པར་ཐིམ་པ་ན་ཐིག་ལེ་དམར་པོ་
རང་གནས་ནས་བསྐྱོད་པས་མཆེད་པ་དམར་ལམ་པ། དེ་ཉེར་ཐོབ་ལ་ཐིམ་པ་ན་རྣམ་ཤེས་ཐིག་
ལེ་ཁ་སྦྱོར་གྱི་དབུས་སུ་ཆུད་པས་ཉེར་ཐོབ་ནག་ལམ་པ། དེ་འོད་གསལ་དུ་ཐིམ་པ་ན་ཁམས་
དཀར་དམར་གཡོ་འགུལ་མེད་པར་བརྟན་ཆགས་སུ་གནས་པས་འོད་གསལ་འཆར་ཞིང་། ས་
ཁམས་ཐིམ་པ་ནས་རླུང་ཐིམ་པའི་བར་འཆི་སྲིད་རགས་པ། སྣང་བ་ནས་འོད་གསལ་ལས་ལྡང་
བའི་བར་འཆི་སྲིད་ཕྲ་མོའོ། གཞི་དུས་ནི་ཐ་མལ་གྱི་དུས་དང་། ལམ་དུས་ནི་རྫོགས་རིམ་གྱི་
དུས་ཡིན་ལ། ལམ་འཁྱེར་ནི་ལམ་དུ་བསྒྱུར་བ་ལ་བྱེད། དེ་ལ་བསྐྱེད་རིམ་པས་ལམ་དུ་འཁྱེར་
ལུགས་ནི་ཐ་མལ་གྱི་སྐྱེ་ཤི་བར་དོ་དངོས་གནས་ལ་གྲུབ་ཀྱང་སྟོང་ཉིད་རྟོགས་ཡོད་པ་ཞིག་
ཡིན་ན་ཆི་བ་ལ་ཉེ་བ་ན་ཆོ་གའི་འགོ་ནས་མར་རིམ་གྱིས་གསལ་བཏབ་སྟེ་འབྱུང་བཞི་ཐིམ་
རིམ་དང་སྦྱར་ནས་སྟོང་ཉིད་བསྒོམ་ན་འཆི་སྲིད་ཕྲ་མོ་ལུང་མ་བསྟན་ཡིན་ཀྱང་བར་དོ་གྲུབ་པ་
དང་སྔོན་གོམས་སྟོབས་ཀྱིས་སྟོང་ཉིད་ལ་མཉམ་པར་བཞག་པའི་རྐྱེན་གྱིས་ཐ་མལ་པའི་བར་དོ་
གྲུབ་ཀྱང་ཡིད་ངོར་ནཱ་དའི་གཟུགས་སུ་ལྡང་། ཕ་མའི་ཁུ་ཁྲག་གི་དབུས་ཉིང་མཚམས་སྦྱོར་ཚེ་
 

ཡིད་ངོར་སངས་རྒྱས་ཡབ་ཡུམ་གྱི་བྱང་སེམས་དཀར་དམར་གྱི་དབུས་སུ་ཞུགས་ཏེ་ཕྱིར་
བཙས་པ་ན་ཧེ་རུ་ཀའི་སྐུར་བཞེངས་པའི་སྣང་བ་འབྱུང་ཞིང་། ཚེ་དེ་ལ་ལམ་ལྷག་མ་མངོན་དུ་
བྱེད་དགོས་པས་སྤྲུལ་སྐུ་འཁྲུངས་ཟེར་བའི་མ་མཐའ་འདི་ཙམ་ནས་ཡིན། དེ་འདྲ་བྱུང་ཡང་
བརྟན་པ་མ་ཐོབ་པ་ལ་ངེས་པ་མེད་པས། དེ་ཡང་ས་གསེར་ཟླ་བ་མེ། ། ཞེས་སོགས་ལྟར་ས་
དང་གསེར་ལྟ་བུའི་སེམས་བསྐྱེད་དགོས། སྐུ་གསུམ་ལམ་འཁྱེར་གྱི་སེམས་ཀྱི་རང་བཞིན་མ་
འགྱུར་བ་ཡོད་ཀྱང་གནས་སྐབས་ཀྱི་སྤྱོད་ལམ་སོགས་ཐ་མལ་པ་ལས་སྡུག་པའང་སྲིད་པའི་
ཚོད་རེད་ཅེས་དགེ་བཤེས་འགའི་གསུང་འཕྲོས་ཀྱང་དྲངས་ནས། དེ་འདྲའི་གནད་ཀྱིས་དཔའ་
བོ་དང་རྣལ་འབྱོར་མ་གར་ཡོད་མི་ཤེས་པས་བདེ་མཆོག་གི་རྒྱུད་འདིར་བུད་མེད་ལ་མི་སྨོད་པ་
དང་། གཡོན་སྐོར་སོགས་དམ་ཚིག་ཏུ་བྱས་པ་ལའང་དཔྱད་རྒྱུ་ཡོད་པ་འདྲ་གསུངས། རྫོགས་
རིམ་པས་ལམ་དུ་འཁྱེར་ལུགས་ནི། རླུང་དབུ་མར་ཞུགས་གནས་ཐིམ་གསུམ་བྱས་པ་ལས་
ཡིད་ངོ་ཙམ་མ་ཡིན་པར་དངོས་གནས་ལ་ཆོས་སྐུར་ལྡང་བ་སོགས་ཡོད་དེ། སེམས་དབེན་
མཐར་ཐུག་གི་དཔེའི་འོད་གསལ་ནས་འཆི་བ་ཆོས་སྐུར་འཁྱེར། དེ་ལས་སྒྱུ་མའི་སྐུར་བཞེངས་
པ་ན་བར་དོ་ལོངས་སྐུར་འཁྱེར། དེས་རགས་པའི་སྤྲུལ་སྐུ་བཟུང་བས་སྐྱེ་བ་སྤྲུལ་སྐུར་འཁྱེར་
ནུས། འོན་ཀྱང་ལམ་འཁྱེར་མཐར་ཐུག་སངས་རྒྱས་པ་ནས་འབྱུང་སྟེ། སྟོང་ཉིད་ལ་སླར་མི་ལྡང་
པའི་ཚུལ་གྱིས་མཉམ་པར་བཞག་པའི་ཡེ་ཤེས་ཆོས་སྐུ་ཐོབ་པ་ན་ཆོས་སྐུའི་ལམ་འཁྱེར་མཐར་
ཐུག དེ་ལས་མི་སློབ་པའི་ཟུང་འཇུག་གི་སྐུར་བཞེངས་པ་ལོངས་སྐུའི་ལམ་འཁྱེར་མཐར་ཐུག
དེས་སྤྲུལ་སྐུ་བྱེ་བ་ཐེར་འབུམ་འགྱེད་པ་སྤྲུལ་སྐུའི་ལམ་འཁྱེར་མཐར་ཐུག་ཡིན་པས་སོ། །
དེས་ན་བདག་གིས་ཆོས་སྐུ་མངོན་དུ་བྱས། བར་དོར་ནཱ་དའི་གཟུགས་སུ་ལྡང་། དེ་ལས་སྐྱེ་བ་
སྤྲུལ་སྐུར་བཞེངས་ནས་ཐ་མལ་གྱི་སྐྱེ་ཤི་བར་དོ་གསུམ་སྦྱངས་ཏེ་ལམ་གྱི་སྐུ་གསུམ་གྱི་དགེ་རྩ་
སྨིན། འབྲས་བུའི་སྐུ་གསུམ་གྱི་ནུས་པ་ཁྱད་པར་ཅན་བཞག་སྟེ་འགྲོ་བའི་དོན་བྱའོ་སྙམ་པའི་
 

འཕེན་པ་དང་བཅས་མཆོད་པའི་འཁོར་གསུམ་གྱིས་མཚོན་པའི་ཆོས་ཐམས་ཅད་བདེན་སྟོང་
ལ་མཉམ་པར་བཞག་བཞིན་པའི་ངང་ནས་རང་གི་སྤྱི་མགྲིན་སྙིང་གའི་རྩ་འཁོར་གྱི་ཐད་དུ་ཧེ་རུ་
ཀའི་ཡི་གེ་དཀར་དམར་མཐིང་ག་གསུམ་ཐོལ་གྱིས་བྱུང་། སྔར་དག་པ་གསུམ་གྱི་རྣལ་འབྱོར་
གྱི་སྐབས་ལྟར་ཧེའི་དོན་རང་བཞིན་གྱིས་གྲུབ་པའི་རྒྱུས་སྟོང་པའི་ཆོས་ཀྱི་བདག་མེད། རུའི་
དོན་བརྗོད་པ་སྟེ་གང་ཟག་གི་བདག་འཛིན་གྱི་རྟོག་པ་དང་བྲལ་བའི་གང་ཟག་གི་བདག་མེད། །
ཀའི་དོན་ཡུལ་ཡུལ་ཅན་གྱིས་མཚོན་པའི་ཆོས་ཐམས་ཅད་ཐ་སྙད་དུ་ཐ་དད་ཀྱང་དོན་དམ་པར་
ཐ་དད་དུ་མི་གནས་པའམ་རྟག་ཆད་ཀྱི་མཐའ་གང་དུའང་མི་གནས་པ་སྟེ་བདག་མེད་གཉིས་ཀྱི་
དོན་ཡིད་ཡུལ་དུ་དྲན་པར་བྱས་ཏེ་གཟུང་འཛིན་བདེན་པར་བཟུང་ནས་ལས་དབང་གིས་འཁོར་
བའི་སྡུག་བསྔལ་སྣ་ཚོགས་མྱོང་བས་ཁྱད་པར་དུ་བྱས་པའི་སེམས་ཅན་ལ་དམིགས་ནས་སྡུག་
བསྔལ་དང་འབྲལ་འདོད་ཀྱི་ཆོས་ལ་དམིགས་པའི་སྙིང་རྗེ་དངོས་སུ་བསྐྱེད་ལ། མཆོད་ཡུལ་
སོགས་བཟུང་བ་རང་བཞིན་གྱིས་དག་པ་དེ་བཞིན་དུ་འཛིན་པ་པོའང་རང་བཞིན་གྱིས་དག་པའི་
བདག་ཉིད་དེ་ངའོ་སྙམ་དུ་སྭ་བྷཱ་ཝ་སོགས་ཀྱི་སྔགས་དོན་དྲན་ནས་ཁམས་གསུམ་སྣོད་བཅུད་
བདེན་སྟོང་སྒྱུ་མ་ལྟ་བུའི་སྣང་བཅས་ཀྱི་སྟོང་ཉིད་བསྒོམ། དེ་ནས་སྔར་རང་གིས་འཆི་བ་ཆོས་
སྐུ་ལས་འགྲོ་བའི་དོན་དུ་གཟུགས་སྐུར་ལྡང་བའི་འཕེན་པའམ་སྨོན་ལམ་གྱི་དབང་གིས་གནས་
གསུམ་གྱི་ཧེ་རུ་ཀའི་ཡི་གེ་གསུམ་པོ་འོད་དུ་ཞུ་ནས་གཅིག་ཏུ་འདྲེས་པ་ལས་ངོ་བོ་ཤིན་ཏུ་ཕྲ་
བའི་རླུང་སེམས་ལ་རྣམ་པ་སྤྱི་མགྲིན་སྙིང་གའི་རྩ་འཁོར་གྱི་ཐད་དུ་ཨོཾ་ཨཱཿཧཱུྃ་དཀར་དམར་
མཐིང་གསུམ་དུ་གྱུར། དེ་གསུམ་ལས་འཁོར་ལོ་གསུམ་གྱི་ལྷ་ཚོགས་སྤྲོས་ཏེ་ས་འོག་སྐུ་
འཁོར། མི་ཡུལ་གསུང་འཁོར། མཐོ་རིས་ཐུགས་འཁོར་གྱི་ངོ་བོར་བྱས། བྱེད་ཚུལ་ཨོཾ་ལས་
འོད་ཟེར་དཀར་པོའི་སྣེ་ལ་སྐུ་འཁོར་གྱི་ལྷའི་ཚོགས་དཔག་མེད་སྤྲོས། ས་འོག་གི་འཇིག་རྟེན་
འོད་ཟེར་གྱི་ཁྱབ་སྟེ་གསེར་འགྱུར་གྱི་རྩིས་ལྕགས་གསེར་དུ་བསྒྱུར་བ་ལྟར་འོད་ཀྱིས་རེག་པ་
 

ཙམ་གྱིས་སྣོད་ཐམས་ཅད་གཞལ་ཡས་ཁང་དང་། བཅུད་ཀྱི་སེམས་ཅན་རེ་རེའི་སྤྱི་པོར་
བཞུགས་ཏེ་སྙོམས་པར་ཞུགས་པས་དབང་བསྐུར། ལམ་ལ་བཀོད། སྐུ་འཁོར་གྱི་ངོ་བོར་མངོན་
པར་རྫོགས་པར་སངས་རྒྱས་པར་མོས། དེ་བཞིན་དུ་ཨཱལས་འོད་ཟེར་དམར་པོའི་སྣེ་ལ་
གསུང་འཁོར་གྱི་ལྷ་ཚོགས་སྤྲོས་ནས་ས་སྟེང་གི་འགྲོ་བ་རྣམས་གསུང་འཁོར་གྱི་ངོ་བོར་བྱས།
ཧཱུཾ་ལས་འོད་ཟེར་སྔོན་པོའི་སྣེ་ལ་ཐུགས་འཁོར་གྱི་ལྷ་ཚོགས་སྤྲོས་ཏེ་ས་བླའི་འགྲོ་བ་རྣམས་
ཐུགས་འཁོར་གྱི་ངོ་བོར་བྱས། འོད་ཟེར་གྱིས་འཁོར་ལོ་གསུམ་གྱི་ལྷ་ཐམས་ཅད་བཀུག་ནས་
སྙོམས་པར་ཞུགས་པས་བདེ་ཆེན་གྱི་ངོ་བོར་འོད་དུ་མེར་གྱི་ཞུ་ནས་ཡི་གེ་གསུམ་ལ་རིམ་པར་
ཐིམ་པས་སྣང་བ་དཀར་ལམ་པ་ཤར་བའི་མོས་པ་བྱེད། ཨོཾ་ཨཱ་ལ་ཐིམ་པས་མཆེད་པ་དམར་
ལམ། ཨཱ་ཧཱུཾ་ལ་ཐིམ་པས་ཉེར་ཐོབ་ནག་ལམ་པ། ཧཱུྃ་ཡང་ཞབས་ཀྱུ་ནས་ནཱ་དའི་བར་རིམ་གྱིས་
བསྡུ་ཞིང་། ནཱ་ད་ཡང་སྐྲའི་རྩེ་མོ་བརྒྱ་སྟོང་གི་ཆ་ཙམ་དུ་གནས་པ་ལ་སེམས་བཟུང་སྟེ། ཆོས་
ཐམས་ཅད་བདེན་པར་བཟུང་སྟེ་ལས་བསགས་ནས་སྡུག་བསྔལ་སྣ་ཚོགས་མྱོང་བས་ཁྱད་པར་
དུ་བྱས་པའི་སེམས་ཅན་ལ་དམིགས་ནས་བདག་གིས་ཧེ་རུ་ཀའི་གོ་འཕང་མངོན་དུ་བྱས་ནས་
དེ་རྣམས་འཁོར་བའི་སྡུག་བསྔལ་ལས་བསྒྲལ་འདོད་ཀྱི་དམིགས་མེད་ལ་དམིགས་པའི་སྙིང་རྗེ་
ཤུགས་དྲག་བསྐྱེད་ལ། ཤུནྱ་ཏཱའི་སྔགས་བརྗོད་ནས་ནཱ་ད་ཙམ་གྱི་སྣང་བ་ཡང་བསྡུས་ཏེ་རང་
སེམས་ལྷན་སྐྱེས་ཀྱི་བདེ་བ་ཆེན་པོས་རང་བཞིན་མེད་པའི་སྟོང་ཉིད་ཡུལ་དུ་བྱས་པའི་བདེ་
སྟོང་དབྱེར་མེད་ཡེ་ཤེས་ཆོས་ཀྱི་སྐུ་དེ་ངའོ་ཞེས་ང་རྒྱལ་བཞག་ལ་འཆི་བ་ཆོས་སྐུའི་རྣལ་
འབྱོར་བསྐྱངས་པ་དེས་གཞི་ལ་ཐ་མལ་གྱི་འཆི་བ་སྦྱོང་། ལམ་རྫོགས་རིམ་གྱི་སྐབས་སུ་དཔེ་
དོན་གྱི་འོད་གསལ་གཉིས་འགྲུབ་པའི་དགེ་རྩ་སྨིན་བྱེད་ཁྱད་པར་ཅན་དུ་འགྱུར། འབྲས་བུ་
སངས་རྒྱས་ཀྱི་སའི་ཡེ་ཤེས་ཆོས་ཀྱི་སྐུ་འགྲུབ་པའི་ནུས་པ་དང་བག་ཆགས་ཁྱད་པར་ཅན་
བཞག་སྙམ་དུ་སྦྱང་གཞི་སྦྱོང་བྱེད་ངོ་འཕྲོདཔར་བྱས་ནས་བསྒོམ། དེ་ཡང་གཟུང་འཛིན་ཞེས་
 

པའི་གཛུང་བ་ཡུལ་དང་། འཛིན་པ་ཡུལ་ཅན་ཏེ། བྱེ་མདོས་གཟུང་འཛིན་རྫས་ཐ་དད་ཕྱི་དོན་དུ་
གྲུབ་པར་འདོད། སེམས་ཙམ་པས་གཟུང་འཛིན་རྫས་གཅིག་ཀྱང་བདེན་གྲུབ་ཏུ་འདོད། དེའང་
ཀུན་གཞིའམ་ཡིད་ཀྱི་རྣམ་ཤེས་ཀྱི་སྟེང་ན་ཡུལ་རང་རང་སྣང་བྱེད་ཀྱི་བག་ཆགས་ཡོད་པས་
ཡུལ་དང་ཡུལ་ཅན་ལྷན་ཅིག་ཏུ་ཚོགས་པ་ན་རྗེས་སུ་གྲུབ་པས་ནང་སེམས་ཀྱི་བདག་ཉིད་དུ་
གྲུབ་ཚུལ་དེ་ཡིན། དེས་ན་སེམས་ཙམ་པས་མེད་ཅེས་པའི་ཕྱི་དོན་དང་། ཐལ་འགྱུར་པའི་ཕྱི་
དོན་ཡང་མི་འདྲ། སེམས་ཙམ་པས་ཕྱི་དོན་མེད་ཅེས་པ་བྱེ་མདོས་འདོད་པ་ལྟར་རྡུལ་ཆ་མེད་
བསགས་པའི་ཕྱི་དོན་མེད་པ་ལ་ཟེར་ཞིང་། ཐལ་འགྱུར་པས་དེ་དང་ནང་ཤེས་པའི་བདག་ཉིད་
དུ་གྲུབ་པ་གཉིས་ཀ་མེད་པར་འདོད། ཕྱི་དོན་འདོད་ཚུལ་སྒྲ་ཐོས་པའི་ཚེ་རྣ་ཤེས་ཀྱི་ཉན་པའི་
སྣང་བ་འཆར་ཞིང་། སྒྲ་དང་རྣ་ཤེས་ཐ་དད་པའི་སྣང་བ་བསྙོན་པར་མི་ནུས་པ་ལ་ཕྱི་དོན་གྱི་ཐ་
སྙད་བཏགས་པ་ཡིན་ནོ། །གོང་གི་སྭཱ་བྷཱ་ཝ་སོགས་ཀྱིས་སྣང་བཅས་དང་སྤྱི་དོན་གྱི་ཆོས་ལ་
དམིགས་པའི་སྙིང་རྗེ། ཤུ་ནྱ་ཏཱ་སོགས་ཀྱིས་སྣང་མེད་དང་སྦས་མཐར་གྱི་དམིགས་མེད་ལ་
དམིགས་པའི་སྙིང་རྗེ་བསྟན་པར་བསྐྱེད་རིམ་རྣམས་ལས་གསུངས། བྲག་དཀར་དཀའ་བཅུ་
རིན་པོ་ཆེས་དེ་གཉིས་ལ་གསུང་བཤད་གནང་ནས་ངས་དེ་ཚོ་བཤད་མི་ཤེས་གསུངས། སྤྱིར་
སྙིང་རྗེ་གསུམ་ནི། ཁྱད་པར་གཉིས་ཀྱིས་ཁྱད་པར་དུ་མ་བྱས་པའི་སེམས་ཅན་ལ་དམིགས་པ་
སེམས་ཅན་ཙམ་ལ་དམིགས་པའི་སྙིང་རྗེ། མི་རྟག་པ་དང་། བདེན་སྟོང་རྒྱུ་མ་ལྟ་བུས་ཁྱད་པར་
དུ་བྱས་པའི་སེམས་ཅན་ལ་དམིགས་པ་ཆོས་ལ་དམིགས་པའི་སྙིང་རྗེ། བདེན་མེད་ཀྱི་ཁྱད་པར་
དུ་བྱས་པའི་སེམས་ཅན་ལ་དམིགས་པ་དམིགས་མེད་ལ་དམིགས་པའི་སྙིང་རྗེ་རྣམས་ལས།
འདིར་སེམས་ཅན་རྣམས་ཀྱིས་ཆོས་རྣམས་ཀྱི་ཡིན་ཚུལ་མི་ཤེས་པས། ཞེས་དང་། གཟུང་
འཛིན་བདེན་པས་སྟོང་པའི་ཞེས་དང་པོ་ཆོས་ཐམས་ཅད་བདེན་པར་གྲུབ་པ་རྡུལ་ཙམ་མེད་
ཀྱང་བདེན་པར་བཟུང་ནས་འཁོར་བར་འཁྱམས་པའི་གཟུང་འཛིན་སྒྱུ་མ་ལྟ་བུའི་སེམས་ཅན་ལ་
 

དམིགས་པས་ན་ཆོས་ལ་དམིགས་པའི་སྙིང་རྗེ་དང་། སྟོང་ཉིད་དོན་སྤྱིའི་ཚུལ་གྱིས་རྟོགས་པའི་
བློ་དང་མདོ་སྔགས་ཐུན་མོང་བའི་དོན་ཡིན་པས་སྤྱི་དོན་གྱི་སྙིང་རྗེ་ཞེས་བཤད། གཉིས་པ་རང་
བཞིན་གྱིས་གྲུབ་པས་སྟོང་པའི་སེམས་ཅན་རྣམས་ཀྱིས་ཀྱང་། ཞེས་བདེན་མེད་ཀྱིས་ཁྱད་པར་
དུ་བྱས་པའི་སེམས་ཅན་ལ་དམིགས་པས་ན་དམིགས་མེད་ལ་དམིགས་པའི་སྙིང་རྗེ་དང་། ཡུལ་
ཅན་འོད་གསལ་གྱིས་སྟོང་ཉིད་ལ་རྩེ་གཅིག་ཏུ་མཉམ་པར་བཞག་པའི་དཔེའི་འོད་གསལ་སྦས་
དོན་དང༌། དོན་གྱི་འོད་གསལ་མཐར་ཐུག་གི་སྙིང་རྗེའོ། །དེ་ལ་ཆོས་ཉིད་མ་རྟོགས་པས་
འཁོར་བར་འཁྱམས་ཞེས་པས་སྙིང་རྗེ་བསྐྱེད་ཚུལ། ཆོས་ཉིད་མངོན་སུམ་དུ་རྟོགས་པར་བྱས་
ཞེས་པས་དམིགས་མེད་དང༌། དེའི་སྣང་ཆ་རང་བཞིན་གྱིས་སྟོང་པའི་སེམས་ཅན་ཤར་བས་
ཞེས་གསུང་བཤད་དང་དཔེ་གཉིས་ཀར་ཡོད་ཀྱང་གོ་དཀའ། །ཆོས་ལ་དམིགས་པའི་སྙིང་རྗེ་
ནི་བདེན་སྟོང་སྒྱུ་མ་ལྟ་བུའི་སྣང་ཆ་མ་དོར་བས་སྣང་བཅས་དང་། དམིགས་མེད་ལ་དམིགས་
པས་དེའི་སྣང་ཆ་དོར་བས་སྣང་མེད་ཟེར། སྙིང་རྗེའི་སྐད་དོད་ཀ་རུ་ཎ་བདེ་འགོག་ལ་འཇུག་
པས། སྤྱི་དོན་གྱི་སྙིང་རྗེས་སེམས་ཅན་སྡུག་བསྔལ་གྱིས་མནར་བས་ཡིད་གདུང་སྟེ་རང་
གཅིག་པུར་ཞི་བདེར་ཞེན་པ་འགོག སྦས་མཐར་གྱི་སྙིང་རྗེས་ཁམས་དབུ་མ་ལས་ཕྱི་རོལ་ཏུ་
འཕོ་བ་འགོག་པས་དེ་ལྟར་བཤད། སྙིང་རྗེའི་དམིགས་རྣམ་གྱི་སྟེང་གཟུང་འཛིན་བདེན་སྟོང་
དང་། བདེན་མེད་ལ་སེམས་པ་དེ་དང་དེས་ཁྱད་པར་དུ་བྱས་ཚུལ་ཡིན། འདིར་འབྱུང་བཞི་ཐིམ་
པ་ཡན་དོད་ཐུམ་ཙམ་ལས་ཐད་ཀར་སྦྱོར་རྒྱུ་མེད་ལ། སྣང་མཆེད་ཐོབ་གསུམ་མན་ཆད་སོ་
སོར་སྦྱར་ནས་སྡུད་རིམ་དང་སྦྲགས་ཏེ་རྒྱས་པར་གསུངས་པ་འོད་གསལ་སྩལ་འདོན་བྱས་པ་
ཡིན། ཉེར་ཐོབ་ལ་དྲན་བཅས་དྲན་མེད་གཉིས་ཡོད་པས་ནཱ་ད་ལ་ཐིམ་པའི་བར་དྲན་བཅས་
དང་། སྐྲ་རྩེ་མན་དྲན་མེད་ལ་སྦྱར་ཆོག་གམ་སྙམ། གསང་འདུས་ལ་སྒྱུ་ལུས་སྩལ་དུ་བཏོན་
ནས་ལྷ་དང་རགས་པ་ཉེར་ལྔ་ཐིམ་རིམ་སྦྱར་ཏེ་རྒྱས་པར་གསུངས་པའི་མཐར། གཙོ་བོ་ཡང་
 

འོད་གསལ་དུ་ཐིམ་པར་གྱུར་ཅེས་འོད་གསལ་མདོར་བསྡུས་ལས་མ་གསུངས་སོ། །རིམ་པ་
དང་པོའི་སྐབས་འདིར་ཡུལ་དང་ཡུལ་ཅན་རོ་གཅིག་པའི་སྟོང་ཉིད་བསྒོམ་པས་རྒྱུད་སྨིན་པར་
བྱས་པས་རིམ་གྱིས་སྟོང་ཉིད་དོན་སྤྱིའི་ཚུལ་གྱིས་རྟོགས་པའི་སེམས་དབེན་མཐར་ཐུག་གི་
དཔེའི་འོད་གསལ། སྟོང་ཉིད་མངོན་སུམ་དུ་རྟོགས་པའི་དོན་གྱི་འོད་གསལ། དེ་ལས་དག་མ་
དག་གི་སྒྱུ་མའི་སྐུར་ལྡང་ལུགས། སྐུ་དེ་གཉིས་ཀྱིས་རགས་པའི་སྤྲུལ་སྐུ་འཛིན་ཚུལ་སོགས་
རྒྱས་པར་གསུངས་པ་སྐབས་འདིར་སྐུ་གསུམ་ལམ་འཁྱེར་གྱི་གོ་བ་ཆགས་པ་ལ་ཤིན་ཏུ་གལ་
ཆེ་མོད་ཀྱང་མང་བས་འཇིགས་ནས་རེ་ཞིག་མ་བྲིས་སོ། ། ༈ གཉིས་པ་དངོས་གཞི་ལ་གསུམ་
ལས། དང་པོ་བར་དོ་ལོངས་སྐུའི་རྣལ་འབྱོར་ནི། གཉུག་སེམས་ཀྱིས་ལྷན་ཅིག་བྱེད་རྐྱེན་དང་།
དེའི་བཞོན་པའི་རླུང་གི་ཉེར་ལེན་ལས་བར་དོའི་ལུས་འགྲུབ་པ་དང་ཆོས་མཐུན་པར་གཉུག་
མའི་རླུང་སེམས་ཀྱི་ངོ་བོ་ནཱ་ད་ནམ་མཁར་བཞག་པ་ལ་ང་རྒྱལ་བྱ་བ་ཡིན་པས་རང་སེམས་
སྟོང་ཉིད་ལ་གཞོལ་བ་དེའི་ངང་ནས་དམིགས་བྱེད་ཀྱི་སེམས་ནཱ་ད་ཤིན་ཏུ་ཕྲ་བ་སྤུས་བྲིས་པ་ལྟ་
བུ། ལུས་ངག་ཡིད་གསུམ་མཚོན་པས་སུམ་འཁྱོག སྒྲུབ་གཞི་སྲོག་འཛིན་མཚོན་པའི་ཁ་དོག་
དཀར་པོ། གཞི་ལ་བར་དོ་བ་སྐྱེ་སྲིད་ལ་ཆགས་པ་དང་། ལམ་འབྲས་ཀྱི་སྒྱུ་ལུས་པའི་ཐུགས་
སྙིང་རྗེས་བཅིངས་པ་མཚོན་པའི་དམར་མདངས་ཆགས་པ། ནམ་མཁར་གནས་པ་དེ་ཉིད་
གདགས་གཞིར་བྱས་ནས་ངོ་བོ་འབྲས་དུས་ཀྱི་ལོངས་སྐུ་ལ་རྣམ་པ་ནཱ་དར་གསལ་བ་དེ་ངའོ་
སྙམ་དུ་ང་རྒྱལ་བཞག་སྟེ་བསྒོམ་པས་སྒྲུབ་པ་པོ་རང་ཉིད་ལ་མ་འོངས་པ་ན་འབྱུང་འགྱུར་གྱི་
བར་དོ་སྦྱོང་། ལམ་རྫོགས་རིམ་གྱི་སྐབས་སུ་དག་མ་དག་གི་སྒྱུ་ལུས་འགྲུབ་པའི་སྨིན་བྱེད་ཁྱད་
པར་ཅན་དུ་འགྱུར། འབྲས་བུ་སངས་རྒྱས་ཀྱི་སའི་ལོངས་སྐུ་འགྲུབ་པའི་ནུས་པ་དང་བག་
ཆགས་ཁྱད་པར་ཅན་བཞག་བྱུང་སྙམ་དུ་སྦྱང་གཞི་སྦྱོང་བྱེད་ངོ་འཕྲོད་པར་བྱས་ནས་བསྒོམ་
དགོས་ཏེ་སྦྱང་གཞི་སྦྱོང་བྱེད་ངོ་མ་འཕྲོད་ན་བསྐྱེད་རིམ་གྱི་གོ་མི་ཆོད་པས་འདི་གལ་ཆེ། གསང་
 

འཇིགས་སོགས་ཕ་རྒྱུད་ལ་ལོངས་སྐུའི་ལམ་འཁྱེར་རྒྱས། བདེ་མཆོག་སོགས་ལ་བསྡུས་པ་
ལས་མི་འབྱུང་བ་སྒྱུ་ལུས་སྩལ་དུ་འདོན་མི་འདོན་གྱི་ཁྱད་པར་ཡིན་ཞིང་། བདེ་གསང་སོགས་
ཀྱི་ཆོ་ག་ཕན་ཚུན་ཤན་སྦྱར་ནས་དཔྱད་ན་ཇེ་གསལ་དང་། གོ་བ་སྐྱེ་བ་ལ་ཕན་ཆེ་གསུངས། ། ༈
གཉིས་པ་གཞལ་ཡས་ཁང་གི་གདན་བསྐྱེད་པ་ནི། འཛམ་གླིང་དུ་སྐྱེ་བ་ལེན་པ་ལ་སྔོན་དུ་
འཛམ་གླིང་གྲུབ་དགོས་པ་ལྟར་རང་སེམས་ནཱ་དར་གནས་བཞིན་པའི་ངང་ནས་བློའི་ཟུར་
གཅིག་གིས་འབྱུང་བཞི་རི་རབ་སོགས་གསལ་འདེབས་དགོས་པས་གཞལ་ཡས་ཁང་གི་གོ་
སར་ཡཾ་སྔོན་པོ་ལས་རླུང་དཀྱིལ་སྔོན་པོ་གཞུ་དབྱིབས་མཆོག་མ་གཉིས་སུ་རྒྱལ་མཚན་གྱིས་
མཚན་པ། ནང་མཆོད་དང་མི་འདྲ་བར་བཅད་ཁ་ཕར་བསྟན་པ། དེའི་སྟེང་རཾ་ལས་མེ་དཀྱིལ་གྲུ་
གསུམ་ཟུར་གཅིག་ཕར་བསྟན་པའི་གྲྭ་གསུམ་དུ་རཾ་གྱིས་མཚན་པ། དུས་འཁོར་ལས་མེ་
དཀྱིལ་ཟུར་དུ་གསུངས་ཀྱང་འཛོད་སོགས་ལས་མི་འབྱུང་བའི་རྩོད་ལན་དུ་འབྱུང་བ་གཞན་གྱི་
ཚོགས་པར་མེ་རྫས་ཡོད་པས་སྐྱོན་མེད་པར་གསུངས། དེའི་སྟེང་ཆུ་དཀྱིལ་དཀར་པོ་ཟླུམ་པོ་
དབུས་སུ་བུམ་པ་ཆུས་གང་བ་ཆུར་ནུབ་པས་མཚན་པ། དེའི་སྟེང་ལཾ་ལས་ས་དཀྱིལ་གྲུ་བཞི་
གྲྭ་བཞིར་རྡོ་རྗེ་རྩེ་གསུམ་པས་མཚན་པའི་ཕྱོགས་བཞི་ནས་ཆུ་དཀྱིལ་གྱི་ཟླ་གམ་བཞི་ཕྱིར་
ལྷག་པ། དེའི་སྟེང་དུ་རི་རབ་ཀྱི་ས་བོན་བྲག་དཀར་དཀའ་བཅུ་རིན་པོ་ཆེས་ལྗང་གུ་གསུངས་
ཀྱང་། དཔོན་སློབ་བྱམས་པའི་ཁྲིད་ཡིག་སོགས་སུ་སེར་པོ་དང་། གཞན་དུ་སྔོན་པོར་བཤད་
པའང་ཡོད། རི་རབ་ཀྱི་ཕྱོགས་མཚམས་བརྒྱད་དུ་རྫ་རྒྱུད་ལྟ་བུའི་རི་འབུར་ཟར་ཟོར་ཡོད་པ་ནི་
ལྕོག་བརྒྱད་དེ། རྒྱུད་ལས་རྡོ་རྗེ་ལྷུན་པོ་རི་རབ་ཀྱི་ཟོ་མ་ཞེས་པ་དང་། ལྷ་མོའི་གཏོར་ཆོག་
ལས། རི་རབ་ཟོམ་ཞེས་པའང་འདི་དང་གཅིག་ཅེས་གུང་ཐང་འཇམ་པའི་དབྱངས་ཀྱིས་
གསུངས། དེའི་སྟེང་པཾ་སེར་པོ་ལས་རི་རབ་ཀྱི་སྟེང་ཁེབས་པའི་སྣ་ཚོགས་པདྨ་ཆེ་བ། དེའི་ལྟེ་
བར་ཧཱུྃ་ལས་སྣ་ཚོགས་རྡོ་རྗེ་ར་རྩེ་པདྨའི་ལྟེ་བ་དང་མཉམ་པ། ལྟེ་བ་གྲུ་བཞི་བྲེ་ལེབ་ལྟ་བུའི་
 

སྟེང་དུ་སྣ་ཚོགས་པདྨ་ཆུང་བ་ལྟེ་བ་དང་ཚད་མཉམ་པ། སྣ་ཚོགས་པདྨ་ཇི་ལྟ་བུ་ཞེ་ན་བསོད་
གྲགས་རྡོ་རྗེ་འཆང་ནས་ཞི་ཁྲོ་སྦྲགས་སྒྲུབ་ཀྱི་སྐབས། བདེ་མཆོག་ལྟར་ཕྱོགས་བཞིའི་འདབ་མ་
དམར། མེ་རླུང་གཉིས་སེར། བདེན་བྲལ་ལྗང་། དབང་ལྡན་ནག ལྟེ་བ་ལྗང༌། གེ་སར་སེར་བ་
སྟེ་སྒོམ་རྒྱུའི་སྣ་ཚོགས་པདྨ་ལ་ཕལ་ཆེར་འདི་འདྲ་ཤས་ཆེ་གསུངས། ༈ གསུམ་པ་རྣལ་འབྱོར་
བཞི་སྒོམ་ཚུལ་ལ་བཞི་ལས། དང་པོ་རྣལ་འབྱོར་ནི། པདྨ་ཆུང་ངུའི་དབུས་སུ་རང་ཉིད་སངས་
རྒྱས་པའི་སངས་རྒྱས་ཀྱི་མཚན་སོ་གཉིས་ཀྱི་ངོ་བོ་ཨཱ་ལི་དཀར་པོ་བཅུ་དྲུག་གྱེན་འགྲེང་ཕྲག་
གཅིག་གཡས་སྐོར་དང་། ཕྲག་གཅིག་གཡོན་སྐོར་ཏེ་གཉིས་ཀ་རིམ་པ་གཅིག་བྱས་ནས་
བཀོད། དེའི་ཕྱིར་སངས་རྒྱས་དེའི་དཔེ་བྱད་བརྒྱད་ཅུའི་ངོ་བོ་ཀཱ་ལི་དམར་པོ་བཞི་བཅུ་གྱེན་
འགྲེང་ཕྲག་གཅིག་གཡས་སྐོར་དང་ཕྲག་གཅིག་གཡོན་སྐོར་དུ་རིམ་པ་གཅིག་བྱས་ནས་བཀོད་
པས་ནང་དུ་དབྱངས་རིམ་པ་གཅིག་དང་། དེའི་ཕྱིར་གསལ་བྱེད་རིམ་པ་གཅིག་གོ། དེ་ཡང་ཨ་
ལོང་གཅིག་ཕྱེད་དུ་བགོས་ཏེ་སླར་ཡང་ཁ་སྤྱད་པ་ལྟར་ཤར་གྱི་ཚངས་ཐིག་ནས་འགོ་མཉམ་དུ་
ཚུགས་ཏེ་ཕྱེད་གཡས་སྐོར་དང་། ཕྱེད་གཡོན་སྐོར་བྱས་ནས་གཉིས་ཀའི་མཇུག་སྤྲད་པས་
ལུགས། ལག་པ་གཉིས་ཀྱི་སོར་རྩེ་ཟླུམ་པོར་བསྣོལ་བ་ལྟར་བར་སྟོང་བཞག་པའི་གཡས་སྐོར་
ཕྲེང་གཅིག སླར་ཡང་བར་སྟོང་རྣམས་སུ་གཡོན་སྐོར་ཚར་གཅིག་སྟེ་གཉིས་ཀ་སྦྲགས་ནས་
སྤེལ་མར་འགོད་པ་རྗེའི་ལུགས་ཡིན། དབྱངས་གསལ་བྱེད་གཉིས་ཀ་འགོད་ཚུལ་དེ་ལྟར་ཡིན།
ཕྲེང་གཅིག་ཏུ་འགོད་པ་ལུགས་གཉིས་ཀ་འདྲ། བླ་མས་ཕྱག་གིས་སྟོན་པ་གནང་གསུངས།
དབྱངས་གསལ་བྱེད་གཉིས་ཡོངས་སུ་གྱུར་པ་ལས་ཕ་མའི་ཁུ་ཁྲག་མཚོན་པའི་ཟླ་བའི་དཀྱིལ་
འཁོར་དཀར་ལ་དམར་མདངས་ཅན་ལ་སྔར་ལྟར་དབྱངས་གསལ་རྣམས་གཟུགས་བརྙན་ཤར་
བ་ལྟར་སྣང་བ། པདྨའི་ལྟེ་བ་དང་རྒྱ་ཁྱོན་མཉམ་པ། ཨཱ་ལི་དང་ཟླ་བའི་ཁ་དོག་དཀར་བའི་ཆ་ནི་
མེ་ལོང་ཡེ་ཤེས་ལས་བྱང་ཆུབ་པ། ཀཱ་ལི་དང་ཟླ་བའི་ཁ་དོག་དམར་བའི་ཆ་ནི་མཉམ་ཉིད་ཡེ་
 

ཤེས་ལས་བྱང་ཆུབ་པ་སྟེ་ཡེ་ཤེས་དེ་གཉིས་ལ་ང་རྒྱལ་བཞག འདི་ལ་ནཱ་དའི་ང་རྒྱལ་ཅུང་ཟད་
འཛིན་དགོས་པ་འདྲ། ཡེ་ཤེས་དེ་གཉིས་ནི་རྣལ་འབྱོར་ཏེ། ཨཱ་ལི་ཀཱ་ལི་གཉིས་ཟླ་བ་གཅིག་གི་
ངོ་བོར་སྦྱོར་བའམ། ཟླ་བ་གཅིག་ཉིད་ཡེ་ཤེས་གཉིས་ཀྱི་ངོ་བོར་སྦྱོར་བས་སོ། ། ༈ གཉིས་པ་
རྗེས་སུ་རྣལ་འབྱོར་ནི། རང་ནཱ་དར་གནས་པ་དེས་མར་བལྟས་པས་ཟླ་བ་དཀར་དམར་མཐོང་
བ་ན་བདག་གི་སངས་རྒྱས་ཡབ་ཡུམ་བྱང་སེམས་དཀར་དམར་གྱི་དབུས་སུ་སྐྱེ་བ་བླངས་ལ་
སེམས་ཅན་གྱི་དོན་བྱའོ་སྙམ་པའི་འཕེན་པ་དང་ལྡན་པས་ཟླ་བའི་དབུས་སུ་ནཱ་ད་ཞུགས་པ་ན་
བར་དོ་བ་མངལ་དུ་ཞུགས་ནས་མེར་མེར་པོ་སོགས་ལུས་རིམ་གྱིས་རྫོགས་པ་དང་ཆོས་མཐུན་
པར་ནཱ་ད་ལས་ཐིག་ལེ། དེ་ལས་ཟླ་ཚེས། ཧའི་མགོ་བོ་སོགས་རིམ་པར་གྲུབ་སྟེ་དཀར་ལ་
དམར་མདང་ཅན་གྱི་ཧཱུྃ་ཡིག་རྒྱུ་རྡོ་རྗེ་འཛིན་པའི་རང་བཞིན་འབྲས་བུ་རྡོ་རྗེ་འཛིན་པ་བསྐྱེད་
པའི་ནུས་པ་ཡོངས་སུ་རྫོགས་པ་ཅན་དུ་གྱུར་པ་ནི་སོར་རྟོགས་ཡེ་ཤེས་ལས་བྱང་ཆུབ་པ་སྟེ་དེ་
ལ་ང་རྒྱལ་བཞག ཧཱུྃ་ལས་མངལ་གྱི་སེམས་ཅན་གྱི་བྱ་བ་མཚོན་པའི་ཁ་དོག་སྣ་ལྔའི་འོད་ཟེར་
འཕྲོས་པའི་སེར་པོ་ལས་བདེ་ཆེན་འཁོར་ལོ། སྔོན་པོ་ལས་ཐུགས་འཁོར། དམར་པོ་ལས་
གསུང་འཁོར། དཀར་པོ་ལས་སྐུ་འཁོར། ལྗང་གུ་ལས་དམ་ཚིག་འཁོར་ལོ་སྟེ་འཁོར་ལོ་ལྔའི་ལྷ་
ཚོགས་རྣམས་སྤྲོས། འགྲོ་བ་རྣམས་འཁོར་ལོ་ལྔའི་ལྷ་ཚོགས་ཀྱི་གོ་འཕང་ལ་བཀོད་པ་ནི་
གསར་དུ་གྲུབ་པའི་དཔའ་བོ་དང་རྣལ་འབྱོར་མ་དང༌། ད་ཡན་ཆད་སྔོན་ཐོག་མེད་ནས་གྲུབ་པའི་
དཔའ་བོ་དང་རྣལ་འབྱོར་མ་སོགས་སྤྱན་དྲངས་ཏེ་དེ་རྣམས་སྙོམས་པར་ཞུགས། བདེ་བ་ཆེན་
པོའི་ངོ་བོར་ཞུ་སྟེ་ཧཱུཾ་གི་ནཱ་དར་ཐིམ། ཧཱུྃ་ཡིག་ལྷན་སྐྱེས་ཀྱི་དགའ་བའི་རང་བཞིན་དུ་གྱུར་པ་ནི་
བྱ་གྲུབ་ཡེ་ཤེས་ལས་བྱང་ཆུབ་པ་སྟེ་དེ་ལ་ང་རྒྱལ་བཞག ཟླ་བ་དཀར་དམར་དང་འདིའི་ཧཱུཾ་
ཡིག་དཀར་དམར་གྱིས་ལྷན་སྐྱེས་མཚོན་པར་འདྲ་བས་ཡེ་ཤེས་དེ་གཉིས་ནི་རྗེས་སུ་རྣལ་
འབྱོར་རོ། །ཧཱུཾ་དེ་ལ་ང་རྒྱལ་བཞག་ནས་སྐད་ཅིག་མའི་སྔགས་གསུམ་བརྗོད། རྟེན་བརྟེན་པ་
 

རྣམས་སྐད་ཅིག་མ་གཅིག་ལ་གསལ་བཏབ་སྟེ་ང་རྒྱལ་འཇོག་པའི་སྔགས་ཡིན་པས་སྐད་ཅིག་
མའི་སྔགས་ཞེས་བཤད། སྔགས་གསུམ་གྱི་དང་པོ་ཨོཾ་ཨཱ༔ཧཱུྃ་གིས་འབྱུང་འགྱུར་གྱི་སྐུ་གསུང་
ཐུགས་གསུམ་ཡིད་ལ་དྲན་པ་མདོར་བསྟན་དང་། རྒྱས་བཤད་སརྦ་བཱི་ར་སོགས་ཀྱིས་ཕྱོགས་
བཅུ་དུས་གསུམ་གྱི་རྒྱལ་བ་སྲས་བཅས་དང་ཡུལ་ཉེ་བཞིའི་དཔའ་བོ་མཁའ་འགྲོ་ཐམས་ཅད་ཀྱི་
སྐུ་གསུང་ཐུགས་བདེ་བ་ཆེན་པོར་སྡོམ་པའི་བདག་ཉིད་དེ་ངའོ་ཞེས་གཟུགས་སྐུ་ལ་ང་རྒྱལ་
འཇོག བཛྲ་ཤུདྨ་སོགས་ཀྱིས་རང་སེམས་ལྷན་སྐྱེས་ཀྱིས་བདེ་བས་སྟོང་ཉིད་ངེས་པའི་བདེ་
སྟོང་དབྱེར་མེད་ཀྱི་ཡེ་ཤེས་ངེས་དོན་གྱི་ཧེ་རུ་ཀ་རྡོ་རྗེ་ལྟར་མི་ཕྱེད་པའི་བདག་ཉིད་དེ་ངའོ། །
ཞེས་ཆོས་སྐུ་ལ་ང་རྒྱལ་འཇོག་པ་ཡིན་ལ། འོན་ཀྱང་སྐབས་འདིར་རྟེན་བརྟེན་པ་དུས་གཅིག་ཏུ་
བསྐྱེད་པའི་སྔགས་ཡིན་གྱི། རྟེན་བརྟེན་པ་གྲུབ་ཟིན་ལ་ང་རྒྱལ་འཇོག་པ་མ་ཡིན་ནོ། ། ༈
གསུམ་པ་ཤིན་ཏུ་རྣལ་འབྱོར་ལ་དྲུག་ལས། རྟེན་བརྟེན་པ་བསྐྱེད་ཚུལ་མདོར་བསྟན་པ་ནི། ཟླ་
བ་དབྱངས་གསལ་ཧཱུྃ་དང་བཅས་པ་ཡོངས་སུ་གྱུར་པ་ལས་རྟེན་གཞལ་ཡས་ཁང་དུར་ཁྲོད་རྡོ་
རྭ་མེ་རི། བརྟན་པ་ལྷ་རེ་གཉིས་དང་བཅས་པ་སྐད་ཅིག་གིས་རྫོགས་པར་གྲུབ་པ་ཆོས་དབྱིངས་
ཡེ་ཤེས་ལས་བྱང་ཆུབ་པ་སྟེ་དེ་ལ་ང་རྒྱལ་བཞག ཡེ་ཤེས་ལྔ་སོ་སོའི་དམིགས་རྣམ་ཤར་ནས་
དེ་ལ་ང་རྒྱལ་འཇོག་པ་ཡེ་ཤེས་དེ་དང་དེ་ལས་བྱང་ཆུབ་པའི་ཚུལ་ཡིན། དེ་ཡང་ཆོས་ཐམས་
ཅད་མེ་ལོང་ནང་གི་གཟུགས་བརྙན་ལྟར་རྟོགས་པའི་བྱེད་ལས་ཀྱི་ཆ་ནས་མེ་ལོང་ཡེ་ཤེས།
ཆོས་ཐམས་ཅད་དང་། སྲིད་ཞི་མཉམ་ཉིད་དུ་རྟོགས་པའི་བྱེད་ལས་ཀྱི་ཆ་ནས་མཉམ་ཉིད་ཡེ་
ཤེས། ཀུན་བྱང་གི་ཆོས་བྱེ་བྲག་ཏུ་རྟོགས་པའི་བྱེད་ལས་ཀྱི་ཆ་ནས་སོར་རྟོགས་ཡེ་ཤེས།
འཕྲིན་ལས་ལྷུན་གྲུབ་ཀྱི་བྱ་བ་ལ་མངའ་བརྙེས་པའི་བྱེད་ལས་ཀྱི་ཆ་ནས་བྱ་གྲུབ་ཡེ་ཤེས། ཆོས་
དབྱིངས་ལ་སླར་མི་ལྡང་བའི་ཚུལ་གྱིས་མཉམ་པར་བཞག་པའི་བྱེད་ལས་ཀྱི་ཆ་ནས་ཆོས་
དབྱིངས་ཡེ་ཤེས་ཏེ། ཡེ་ཤེས་གཅིག་ལ་བྱེད་ལས་ཀྱི་ལྡོག་ཆ་ནས་ལྔར་ཕྱེ་བ་ཡིན། བར་དོ་སྒྱུ་
 

ལུས་ཀྱི་སྒྲུབ་གཞི་ཡིན་པས་གསང་འདུས་ལ་བར་དོ་ལོངས་སྐུའི་ལམ་འཁྱེར་དང་པོའི་མགོན་
པོ་དང་། འདིར་སྐྱེ་བ་སྤྲུལ་སྐུའི་ལམ་འཁྱེར་དང་། འཇིགས་བྱེད་ལ་ལམ་འཁྱེར་ཕྱི་མ་གཉིས་
བསྡོམས་པ་ལ་མངོན་བྱང་ལྔ་བསྐྱེད་འབྱུང་བར་གྲུབ་ཆེན་རང་རང་གི་ལུགས་ཀྱི་མན་ངག་གི་
གནད་དང་དགོས་པ་མང་། བདེ་མཆོག་ནག་པོ་པའི་ལུགས་སོགས་མངོན་བརྗོད་ལྟར་རྟེན་
བརྟེན་པ་རིམ་ཆར་དང་། ལུ་ཨི་པའི་སྐབས་འདིར་སྡོམ་འབྱུང་ལྟར་ཅིག་ཅར་བསྐྱེད་པར་
མཛད། དེས་ན་གོང་གི་ཤྲཱི་ཧེ་རུ་ཀ ཞེས་པ་ནས། འདིའི་བར་ལ་སྐུ་གསུམ་ལམ་འཁྱེར་མདོར་
བསྡུས་ཚང་བ་མན་ངག་ཡིན་པས་བསྐྱེད་རིམ་བྱང་པོ་ཡོད་ན་ཆོས་དབྱིངས་ཡེ་ཤེས་ཏེ། ཞེས་
པའི་འཕྲོར་མཁའ་གསང་བྱིན་རླབས་མན་ཆད་སྦྱར་ཀྱང་ཆོག་སྟེ། དམིགས་པས་ཐོན་ན་ཆོ་ག་
ནག་འགྲོས་ལ་མི་ལྟོས་པ་ཀུན་མཁྱེན་འཇམ་དབྱངས་བཞད་པས་སྤྱན་དམིགས་ཙམ་གྱིས་རྗེས་
གནང་སྒྲུབ་པ་དང་། སྟོབས་ལྡན་སྔགས་རམས་པས་གཏམ་སྨྲ་བའི་ཞར་ལ་ཕྲེང་བ་སྐོར་འདྲེན་
བྱེད་ཅིང་མཆོད་བསྟོད་ཀྱི་ཕྱག་རྒྱ་མཛད་པའི་ལོ་རྒྱུས་ལྟ་བུ་ཡིན། འདིར་གཞི་ལ་སྣོད་བཅུད་
རིམ་པར་འགྲུབ་པས་ཅུང་མི་འགྲིག་ཅིང་། ལམ་འབྲས་ལ་ཅིག་ཅར་གྲུབ་པ་དང་རྣམ་པ་མཐུན་
ཞིང་། དེ་མྱུར་དུ་འགྲུབ་པའི་དགེ་རྩ་སྨིན་བྱེད་དུ་འགྱུར་རོ། །དེས་སྒྲུབ་པ་པོ་རང་ལ་མ་འོངས་
པ་ན་འབྱུང་འགྱུར་གྱི་ཐ་མལ་གྱི་སྐྱེ་བ་སྦྱོང་། ལམ་རྫོགས་རིམ་གྱི་སྐབས་སུ་དག་མ་དག་གི་སྒྱུ་
མའི་སྐུས་རགས་པའི་སྤྲུལ་སྐུ་འཛིན་པའི་དགེ་རྩ་སྨིན་བྱེད་ཁྱད་པར་ཅན་དུ་འགྱུར། འབྲས་བུ་
སངས་རྒྱས་ཀྱི་སར་སྤྲུལ་པའི་སྐུ་བྱེ་བ་ཐེར་འབུམ་འགྱེད་པའི་སྒོ་ནས་གཞན་དོན་སྒྲུབ་པའི་བག་
ཆགས་ཁྱད་པར་ཅན་བཞག་བྱུང་སྙམ་དུ་སྦྱང་གཞི་སྦྱོང་བྱེད་ངོ་འཕྲོད་པར་བྱས་ནས་བསྒོམ་
པར་བྱའོ། །གཉིས་པ་རྒྱས་བཤད་ལ་གཉིས་ལས་རྟེན་གཞལ་ཡས་ཁང་སྔར་གྲུབ་ཟིན་གསལ་
གདབ་པ་ནི། དེ་ཡང་ཐིག་ལ་མཚོན་ན། ཐོག་མར་དབུས་བཙལ་ནས་ཤར་ནུབ་ཏུ་ཐིག་གཅིག་
བཏབ་པ་དེ་ཚངས་ཐིག་ཡིན་ལ། སླར་ཡང་ལྷོ་བྱང་དུ་གཅིག་བཏབ་པ་དེའི་གྲོགས་ཡིན་པས་
 

ཚངས་ཐིག་གཉིས་པ་ཟེར། ཚངས་པ་ཆེན་པོ་ནི་འཇིག་རྟེན་ཆགས་པའི་ཐོག་མར་སྐྱེས་ཏེ་
ཐམས་ཅད་ཀྱི་བྱེད་པོ་ལྟ་བུ་ཡིན་པ་ལྟར་འདི་ཐིག་འོག་མ་ཐམས་ཅད་ཀྱི་གཞི་འཛིན་ཡིན་པས་
ཚངས་ཐིག་ཅེས་བཤད། དེ་ནས་ཟུར་ཐིག་བཞི་དང་། རྩ་ཐིག་བཞི་བཏབ་པས་རྩ་ཐིག་ཆ་བརྒྱད་
དུ་བགོས་པའི་ཆ་གཅིག་ནི་ཆ་ཆེན་ནམ་སྒོ་ཚད་དང་། དེ་ཆ་བཞིར་བྱས་པའི་གཅིག་ནི་ཆ་ཆུང་
ངམ་ཆ་ཕྲན་ཡིན། གཞལ་ཡས་ཁང་གྲུ་བཞི་སྒོ་བཞི་པའི་རྩིག་པ་ལ་སྟེང་ནས་མར་དཀར་པོ་
ཤར་གཅིག དམར་པོ་ཤར་གཅིག་སོགས་སྦྲགས་པ་ལུགས་གཅིག གྱང་པར་ལྟ་བུ་རེ་རེ་
དཀར་དམར་བྱས་ཏེ་སྟེང་འོག་ཏུ་བརྩེགས་པ་ལུགས་གཅིག་སྟེ་བོད་སྔ་མ་འགས་དེ་ལྟར་བཤད་
ཀྱང་། རྗེ་བདག་ཉིད་ཆེན་པོས་དར་གྱི་ཡོལ་བ་ལྔ་སྦྲགས་ལྟར་ཕྱི་ནས་དཀར་སེར་དམར་ལྗང་
སྔོ་བ། ཤེལ་ལྟར་ཕན་ཚུན་མི་སྒྲིབ་པ། ཁང་པ་དཀར་པོ་བྱེད་པའང་འདི་དང་ཆ་འདྲ་ཞིང་། རྒྱལ་
དབང་གི་གཟིམས་ཁང་དམར་པོ་དབང་གི་རྟེན་འབྲེལ་དང་། མགོན་ཁང་དམར་པོ་མེ་རིའི་
མཚོན་བྱེད། རྣམ་སྲས་ཁང་སེར་པོ་བྱེད་པ་ལྟ་བུ་ལས་ས་ཁྲ་གཞན་ལུགས་ཡིན་པས་མི་རུང་།
རྩིག་པའི་ཁར་ཤིང་ལེབ་ལྟར་ངོས་མཉམ་པའི་ཕ་གུ་གཞི་པདྨ་རཱག་ལ་བེ་ཌཱུརྱ་སོགས་རིན་པོ་
ཆེ་ཟླུམ་པོ་གྲུ་བཞི་སོགས་ཕྲ་བཏབ་པ་ལྟར་སྨྲས་པ། དེའི་ཁར་ཕྱི་ནང་དུ་ཀ་བ་ཉིས་བསྒྲིགས་ཀྱི་
སྟེང་གསེར་སྣམ་ལེབ་མོ་རེ་བཏང་བ་ཉིས་བརྩེགས་དང་བཞི་བརྩེགས་ཀྱི་ལུགས་གཉིས་།
ཡོད། གསེར་སྣམ་གྱི་སྟེང་གི་ལྕམ་སྣེར་ཆུ་སྲིན་གྱི་ཁ་ནས་ཐོན་པའི་མུ་ཏིག་གི་དོ་ཤལ་དང་དོ་
ཤལ་ཕྱེད་པ་འཕྱང་བས་སྐ་རགས་ཀྱི་བར་གསེང་གི་ཧར་སྟོང་རྣམས་སྒྲིབ་པ། དཀྱིལ་འཁོར་
གྱི་ནང་གི་རྒྱ་ཕྱེད་ལ་ཆ་ཕྲན་བཅུ་དྲུག་དང་། རྩིག་པའི་རྩ་བ་ནས་གསེར་སྣམ་གོང་མའི་བར་ལ་
ཆ་ཕྲན་བཅུ་དྲུག་ཡོད་པ་འདྲ་བས་རྒྱ་ཕྱེད་དཔངས་མཉམ་ཟེར། གསེར་སྣམ་གྱི་ཁར་སླར་ཡང་
ལྕམ་བཀབ་པས་བྱའི་མཇུག་སྒྲོ་ལྟར་འོང་བས་བྱ་འདབ་ཅེས་བཏགས་སམ་སྙམ། གང་ལྟར་
འདོད་སྣམ་ལས་ཕྱིར་ཆུ་འབབ་པའི་ཚོད་དུ་སྤྱི་བླུགས་མཆུ་མེད་མགོ་མཇུག་བསྒྱུར་བ་ལྟ་བུའི་
 

ཤར་བུ་དུ་མ་བྱ་འདབ་ལ་བཙུག་པ། དེའི་ཁར་རྒྱལ་པོའི་ཕོ་བྲང་ལ་ཕག་ཏུ་ཡིབ་ནས་མདའ་
འཕེན་པའི་སྐྱབས་དང་ཆ་འདྲ་བར་པད་འདབ་ཕྱེད་པའི་དབྱིབས་ཅན་གྱི་མདའ་ཡབ། དེའི་སྟེང་
གི་ཟུར་བཞིར་སྤྲེའུ་ཁ་ནང་བསྟན་གྱིས་བཟུང་བའི་གདུགས་བཞི། ཕྱོགས་བཞིར་གསེར་བུམ་
ནས་ཐོན་པའི་སྲོག་ཆགས་ཀྱི་མཚན་མ་ཡོད་པའི་རྒྱལ་མཚན་དང་། མེད་པའི་བ་དན་བརྒྱད་
སྤེལ་མར་བཙུགས་པ། སྲོག་ཆགས་སེངྒེ་རྐང་ལག་བརྒྱད་པ་ནི་ཁྱུང་དང་སེངྒེ་ཕྲད་པའི་བུ་
ཡིན་པས་ལུས་བྱིངས་སེངྒེ་ལ་གཤོག་པ་གཉིས་དང་། པུས་མོ་གཉིས་ཀྱི་སྟེང་བྱའི་སྡེར་མོ་
ཅན་ནམ་མཁར་འཕུར་བའི་གདུག་ཅན་ཞིག་དང་། ཉ་སྤུ་རྒྱས་པ་ནི་ཉ་སྲམ་ཕྲད་པའི་སྐུ་ལུས་ཉ་
ལྟ་བུ་ལ་སྲམ་གྱི་སྤུ་ཡོད་པ་དགོན་ལུང་གི་མགོན་ཁང་ཞིག་ན་གཅིག་ཡོད། ཆུ་སྲིན་མ་ཀ་ར་ནི་
དུང་དང་ཆུ་སྲིན་ཕྲད་པའི་བུ་ལུས་དུང་ལྟར་མཁྲེག་པ་དང་། སྤྱིར་གྱི་ཆུ་སྲིན་འབྲུག་སྦྲུལ་ཕྲད་
པའི་བུ་མཇུག་མ་པ་ཏྲ་རིས་སུ་ཡོད། ངང་པ་ཀླུ་ཟ་བ་ནི་སྦྲུལ་དང་སྦལ་པ་ཟ་བ་ཞིག་གམ་
བརྟགས་གསུངས། ལྕམ་ནི་རང་རེའི་སྐད་ལ་གྲབ་དང་སྣམ་བུ་ནི་ཤིང་ལེབ་ལྟ་བུ། གོང་མཆུ་ནི་
འཕན་པོའི་སྐད་ཀྱི་པུ་ཤུའོ། །རྩིག་པའི་མཐར་འགྲམ་སྟེགས་ཀྱི་རྣམ་པའི་སྣམ་བུ་ལ་རིག་མ་
བཅུ་དྲུག་སོགས་འདོད་ཡོན་གྱི་མཆོད་པ་ཐོགས་པའི་ལྷ་མོ་རྣམས་འཁོད་དེ་དཀྱིལ་འཁོར་པ་
ལ་མཆོད་པ་བྱེད་པའི་གནས་ཡིན་པས་འདོད་སྣམ་དང་གཟུང་སྣམ་ཟེར་། རྩ་ཐིག་གི་དབུས་
ནས་བརྒྱད་ཆ་སྒོ། འབྱེད་སྡོམ་ནང་གི་ཁྲོ་བོས་བྱེད་པ། དེ་ནས་ཕྱིར་ཆ་ཕྲན་བཞི་སོང་བ་སྒོ་
ཁྱུད། དེ་ནས་ལོགས་སུ་བཞི་སོང་བ་སྒོ་འགྲམ། དེ་ནས་ཕྱིར་བཞི་སོང་བ་སྒོ་ལོགས་དང༌། སྒོ་
བཞིའི་ཐད་ཀ་བ་བརྒྱད་ཀྱིས་བཏེག་པའི་སྣམ་བུ་བཅུ་གཅིག་དང་ལྡན་པའི་རྟ་བབས་བཞི། སྟེང་
དུ་ཆོས་ཀྱི་འཁོར་ལོ། རི་དྭགས་ཕོ་མོ་གཉིས་ཀྱི་དེ་ལ་མིག་མི་འཛུམ་པར་ལྟ་བ་ཆོས་ལ་དོན་
གཉེར་གྱི་བརྡ་ཡིན། རྟ་བབས་ཀྱི་གཡས་གཡོན་དུ་བུམ་པ་ནས་ཐོན་པའི་དཔག་བསམ་གྱི་ཤིང་
ལ་དབུས་སུ་འཁོར་ལོ་སོགས་རྒྱལ་སྲིད་སྣ་བདུན་རེ་རེ་གཙོ་བོར་བྱས་པ་ལ་གཞན་དྲུག་གིས་
 

བསྐོར་བ། བར་བར་དུ་གྲུབ་པ་ཐོབ་པ་དང་། ཆོས་འཁོར་བསྐོར་བའི་ཚེ་ལྷ་རྣམས་ཀྱིས་ཨ་ལ་
ལ་ཞེས་མེ་ཏོག་འཐོར་བའི་མཚོན་བྱེད་ལྷ་མེ་ཏོག་གི་ཕྲེང་བ་ཐོགས་པས་མཛེས་པ། སྐབས་
འདིར་བསྲུང་འཁོར་འབྲིང་པོ་གསལ་འདེབས་འདོད་ནའང་བཏབ་མཆོག དེའི་ཕྱིར་ཁ་དོག་སྣ་
ལྔ་པའི་མེ་གཡོན་སྐོར་དུ་འཁྱིལ་ཞིང་འབར་བ། དེའི་ཕྱིར་གཏུམ་དྲག་སོགས་དུར་ཁྲོད་བརྒྱད།
དེའང་རོ་མགོ་མེད་ཀྱི་འཆག་པ། འགགས་ཏེ་ཤིང་ལ་དཔྱངས་པས་ལངས་པ། ས་ལ་འགྱེལ་
བས་ཉལ་བ། གསལ་ཤིང་ལ་བསྐྱོན་པས་འདུག་པ་སྟེ་རོས་སྤྱོད་ལམ་རྣམ་བཞི་སོགས་བྱེད་
པས་དུར་ཁྲོད་དང་། གཞན་ཡང་མདུང་གིས་ཕུག་པའི་རོ་དང་། རོའི་ཕྱེད་མེས་ཚིག་པ་དང་།
མགོ་ཐོད་དང་། བྱིན་པའི་རུས་པ་དང་། མཆེ་བ་གཙིགས་པའི་མགོའམ། རྩིབས་མའི་རུས་འགོ་
དང༌། འཐོར་བ་དང་མ་འཐོར་བའི་ཀེང་རུས་དང་། རྣམ་པར་བམ་པ་དང་། རུལ་པ་སོགས་ཀྱིས་
ཡུལ་བདག་མེད་གཉིས་དང་། མི་རྟག་པ་དང་། མི་སྡུག་པ་དང་། མི་གཙང་བ་དང་། སྡུག་
བསྔལ་བ་སོགས་བསྒོམ་དགོས་པ་མཚོན་ཞིང་། ཤིང་ལ་སོགས་པ་བརྒྱད་ཚན་བརྒྱད་དམ།
འདིར་དུར་ཁྲོད་ཚིག་ཟིན་ལ་རྒྱས་པས། ཤིང་། ཕྱོགས་སྐྱོང་། ཞིང་སྐྱོང་། ཆུ། ཀླུ། སྤྲིན། རི།
མཆོད་རྟེན། གྲུབ་ཆེན། མེ། རྒྱ་གཞུང་འགའ་ཞིག་ལྟར་ན་ཕྲ་མེན་བཅས་བརྒྱད་ཚན་བཅུ་
གཅིག་ནི་དུར་ཁྲོད་ཀྱི་ཁྱད་པར་ཏེ། ཤིང་བརྒྱད་ཀྱིས་རྩ་དབུ་མ། དེའི་རྩ་བའི་ཕྱོགས་སྐྱོང་
བརྒྱུད་ཀྱིས་ཐུར་སེལ། རྩེ་མོའི་ཞིང་སྐྱོང་བརྒྱད་ཀྱིས་སྲོག་འཛིན་མཚོན། དུར་ཁྲོད་ཀྱི་ཕྱོགས་
སྐྱོང་འཇིག་རྟེན་ལས་འདས་པ། སྤྱན་འདྲེན་པ་དཀར་ཕྱོགས་པ། ཕུར་གདབ་བྱེད་ཡུལ་ནག་
ཕྱོགས་པ་གཙོ་ཆེ་བས་བརྒྱ་བྱིན་སོགས་རེ་རེ་ལའང་རིགས་མང་ཞིང་། ཆོ་ག་སོ་སོར་ཞལ་
ཕྱག་སོགས་འདྲ་མི་འདྲ་ཅི་རིགས་ཡོད། ཞིང་སྐྱོང་རྣམས་ཕྱོགས་སྐྱོང་གི་སྤྲུལ་པར་གོ་མེད་
ཕྱོགས་སྐྱོང་དེ་དང་དེའི་བཞོན་པའི་གདོང་ཅན། ཤིང་ལས་ལུས་ཕྱེད་ཐོན་པ། གཡས་གཏོར་མ་
དང་། གཡོན་ཐོད་པ་ཐོགས་པ། ཆུ་བརྒྱད་ཀྱིས་སྙིང་རྗེ་དང་བྱང་སེམས། དེ་ལ་གནས་པའི་ཀླུ་
 

བརྒྱད་ཀྱིས་སྦྱིན་སོགས་ཀྱི་ཕར་ཕྱིན་དང་བསྡུ་བཞིས་འགྲོ་བའི་རེ་བ་སྐོང་བ། ཀླུའི་སྟེང་གི་
ནམ་མཁའི་སྤྲིན་བརྒྱད་ཀྱིས་ཀུནྡ་ལྟ་བུའི་བྱང་སེམས། དེའང་ཀླུ་དང་ངོ་བོ་གཅིག་པས་སྦྲུལ་
མགོ་ཅན་དགོས་ཞེས་དཔོན་སློབ་བྱམས་པས་གསུངས་པར་བྲག་དཀར་དཀའ་བཅུ་རིན་པོ་
ཆེས་གསུངས། ཀླུའི་གདེང་ཀ་སོགས་ཀྱི་མཚན་མ་ཨུཏྤལ་སོགས་གོ་སླ་ལ། ཐིག་ལེ་ནི་བཀྲ་
ཤིས་རྟགས་བརྒྱད་མཚོན་པའི་ཐིག་ལེ་བརྒྱད་དང་། རི་མོ་གསུམ་པ་ནི་དུང་ལ་བྱེད། རི་བརྒྱད་
ཀྱིས་ཞི་ལྷག་ཟུང་དུ་འབྲེལ་བའི་བདེ་སྟོང་གི་ཡེ་ཤེས་བདེན་འཛིན་སོགས་གཉིས་སྣང་གིས་མི་
གཡོ་བ། ཉམས་སུ་བླངས་པའི་མི་སློབ་པའི་ཟུང་འཇུག གྲུབ་ཆེན་གྱིས་མཆོག་སྒྲུབ་པའི་རྣལ་
འབྱོར་པ་མཚོན་ཞིང་། མདོར་ན་ཐམས་ཅད་གཙོ་བོའི་བདེ་སྟོང་གི་ཡེ་ཤེས་ཀྱི་རྣམ་རོལ་དེ་དང་
དེར་ཤར་བའོ། །གཞན་ཡང་མེས་གཏུམ་མོ་དང་། ཁྲ་སོགས་ཤ་ཟ་བའི་བྱ་རིགས་ཐམས་ཅད་
དང༌། འོལ་པ་ནི་ཨོས་སེ་ལིའི་མིང་། ཅེ་སྤྱང་ཝ་དང་སྤྱང་ཀིར་བཤད་པ་གཉིས་ཡོད། གྲུབ་པ་
ཐོབ་པ་དང་། རིག་པ་འཛིན་པ་ནི་གྲུབ་ཆེན་བརྒྱད་དང་། རིག་འཛིན་གྱི་དངོས་གྲུབ་ཐོབ་པ།
དམ་ཚིག་སྤྱོད་པ་ནི་ཁ་ཊཾ་ཅང་ཏེའུ་ཐོད་པ་ཚངས་སྐུད་ཐོགས་ནས་སྦྱིན་སྲེག་དང་དཀའ་ཐུབ་ལ་
མརྩོན་པ་སོགས་དྲང་སྲོང་གི་དམ་ཚིག་ལ་གནས་པ། ཞི་ལྷག་ཟུང་འབྲེལ་ཐོབ་པས་རྣལ་འབྱོར་
པ་དང་རྣལ་འབྱོར་མ། བཅོམ་ལྡན་འདས་ལ་རྩེ་གཅིག་ཏུ་བལྟ་བ་ནི་སྟོང་ཉིད་ཀྱི་རྣལ་འབྱོར་ལ་
གཞོལ་བའི་དོན་ཡིན་ཞེས་སྐྱབས་མགོན་རྡོ་རྗེ་འཆང་གིས་གསུངས་ལ། ཡོངས་གྲགས་གཙོ་
བོ་ལ་རྩེ་གཅིག་ཏུ་བལྟ་བ་སྟེ་ཧེ་རུ་ཀའི་རྣལ་འབྱོར་ལ་བརྩོན་པ་དང་། རས་བྲིས་འགའ་ཞིག་
ལས་དཀྱིལ་འཁོར་གྱི་གཙོ་བོར་ལྟ་བ་བྲིས་འདུག་པའང་དཀྱིལ་འཁོར་ཤེལ་ལྟར་མི་སྒྲིབ་པའི་
མཚོན་བྱེད་དུའང་འགྱུར་རམ་དཔྱད། དུར་ཁྲོད་བརྒྱད་ཚན་རྣམས་ཕྱོགས་གཡོན་སྐོར་དང་།
མཚམས་གཡས་སྐོར་དུ་འགོད། གཞལ་ཡས་ཁང་གི་སྟེང་འོག་རྣམས་ཤར་དཀར། བྱང་ལྗང་།
ནུབ་དམར། ལྷོ་སེར། དབུས་སྔོ་བ། སྐུ་འཁོར་གྱི་འོག་གཞིའི་མཐིལ་དམ་ཚིག་འཁོར་ལོ། དེའི་
 

སྟེང་གི་ཟུར་བཞིར་གདུང་ཟླུམ་འཁྱོག་པོ་བཞི་གྲུ་ཆོད་ཀྱི་ཚུལ་དུ་བཏང་བའི་སྣེ་སྒོ་ཁྱུད་ཀྱི་གདུང་
ནང་མར་མཐུད་དེ་ཟླུམ་པོར་བྱས་པའི་སྟེང་ལྕམ་བཏང་སྟེ་དམ་ཚིག་འཁོར་ལོའི་ཐོག་བཀབ།
དེའི་མཐིལ་སྐུ་འཁོར་དཀར་པོ་རྩིབས་བརྒྱད་པའི་མུ་ཁྱུད་ལ་འཁོར་ལོའི་ཕྲེང་བ། དེའི་ལྟེ་བར་
གསུང་འཁོར་དམར་པོ་རྩིབས་བརྒྱད་པའི་མུ་ཁྱུད་ལ་པདྨའི་ཕྲེང་བ། དེའི་ལྟེ་བར་ཐུགས་འཁོར་
སྔོན་པོ་རྩིབས་བརྒྱད་པའི་མུ་ཁྱུད་ལ་རྡོ་རྗེའི་ཕྲེང་བ། དེ་གསུམ་གྱི་རྩིབས་གྱི་མཚམས་སུ་ཀ་བ་
བརྒྱད་རེ་བཙུགས་པའི་སྟེང་གདུང་འཁོར་འཕང་ནས་འཁོར་ལོ་གསུམ་གྱི་ཐོག་ཕུབ། ཐུགས་
འཁོར་གྱི་ལྟེ་བར་པདྨ་འདབ་བརྒྱད་ཡོད་པ་དེ་ལ་བདེ་ཆེན་འཁོར་ལོ་ཞེས་བཤད་པས་དེའི་ཐོག་
འབུལ་ཚུལ་དོན་ལ་པདྨའི་ལྟེ་བའི་མཚམས་སུ་ཀ་བ་བརྒྱད་དགོས་ཀྱང་དེ་ལྟར་བྱས་ན་གཙོ་བོ་
སྒྲིབ་ནས་མི་མཐོང་བར་སྣང་བས་སྔར་བློས་བསླང་བརྩིགས་སྐབས་ཐུགས་འཁོར་གྱི་ཀ་བའི་
སྟེང་སླར་ཡང་ཀ་ཆུང་རེ་འཕང་སྟེ་ཐོག་ཕུབ་པ་ཡིན། ངེས་པར་དེ་ལྟར་བྱེད་དགོས་པས་ཁྱབ་
པ་ཡོད་མེད་མི་ཤེས་མོད། འོན་ཀྱང་དགའ་ལྡན་དུ་རྗེ་བདག་ཉིད་ཆེན་པོས་བཞེངས་པའི་བདེ་
མཆོག་གི་བློས་བསླང་ལ་དེ་ཁོ་ན་ལྟར་འདུག་གསུངས། རྒྱ་ཕིབ་གསང་འཇིགས་སོགས་དང་
ཆ་འདྲ་ཞིག་དང་། ཡང་དྲིལ་བུའི་ཅོང་འདྲ་བའི་ཟླུམ་པོ་ཞིག་ཀྱང་གསུངས་ལ། བློས་བསླང་ཁྲིད་
པའི་སྐབས་དཔོན་སློབ་བྱམས་པའི་ཁྲིད་ཡིག་ལྟར་གནང་བས་གང་བྱས་ཀྱང་ཆོག་པ་འདྲ།
དེའི་སྟེང་རྩ་རྒྱུད་ཀྱི་གླེགས་བམ་བཞུགས་པའི་ཁང་ཆུང་དང་བཅས་པའི་རྡོ་རྗེ་ནོར་བུའི་རྟོག་
གིས་སྨྲས་པ། དེའང་ཀུན་མཁྱེན་འཇམ་དབྱངས་བཞད་པས་བདེ་གསང་འཇིགས་གསུམ་གྱི་
ཁྲིད་གསན་པའི་སྐབས་སྲད་རྒྱུད་རྡོ་རྗེ་འཆང་སྐུ་བགྲེས་པས་བློས་བསླང་མ་ལྕོག་པར་ཕྱག་
འདར་ལྡི་ལི་ལི་རྩ་འཇག་མ་བཅིངས་པ་ལ་རྩིག་པ་དང་ཕ་གུ་སོགས་ཀྱི་རྣམ་པ་ཟན་གྱིས་
བཟོས་ཏེ་ཁྲིད་པ་བཞིན་སླ་ཆོས་གཏན་ནས་མི་རུང་ཞེས་དཔོན་སློབ་བྱམས་པ་གསུངས།
གཉིས་པ་བརྟེན་པ་ལྷ་གསལ་གདབ་པ་ནི། དབུས་ཀྱི་སྣ་ཚོགས་པདྨའི་ལྟེ་བར་ཉི་གདན་ལ་རང་
 

ཉིད་བཅོམ་ལྡན་འདས་དཔལ་ཧེ་རུ་ཀ བསྟོད་པ་ལས། ནམ་མཁའི་མདངས་དང་འདྲེས་པའི་
མིག་སྨན་མདོག ཅེས་སོགས་ལྟར་སྐུ་མདོག་མཐིང་ག བཅུ་དྲུག་ཕྱེད་ཕྱེད་ཞལ་དང་ཉི་མའི་
སྤྱན། ཞེས་པ་ལྟར་བཅུ་དྲུག་གི་ཕྱེད་བརྒྱད་དང༌། དེའི་ཕྱེད་བཞི་སྟེ་རྣམ་ཐར་སྒོ་བཞི་མཚོན་
པའི་ཞལ་བཞི་པའི་རྩ་ཞལ་ནག གཡོན་ལྗང་། རྒྱབ་དམར། གཡས་སེར་བ། ཞལ་བཞི་པོ་རེ་
རེ་ལ་སྤྱན་གསུམ་ཡོད་པས་ཉི་མའི་སྤྱན་ཏེ་སྤྱན་བཅུ་གཉིས། རྟེན་འབྲེལ་བཅུ་གཉིས་དག་པའི་
ཕྱག་བཅུ་གཉིས་ཀྱི་དཔུང་མགོ་རྣམས་གཡས་གཡོན་གྱི་སོག་པའི་དཀར་ཡོལ་ཁ་གཅིག་ནས་
ཐོན་པ། དཔའ་བོའི་དར་ཐོད་ནི། རྡོ་རྗེའི་རི་མོ་ཅན་གྱི་རས་ཀྱིས་དབུ་དཀྲིས་པ་སྟེ། བལ་པོ་དང་
ཁ་ཆེ་བ་ཚོའི་མགོ་ལ་རས་དཀར་པོས་དཀྲིས་པ་དང་། བལ་པོ་སྐད་གྲྭ་བ་ཟེར་བས་མགོ་རས་
ཀྱིས་དཀྲིས་པ་ལ་རྡོ་རྗེ་ཞིག་སྨྱུག་སྒྲོག་ལྟར་དྲང་འདུག་པ་དེ་ཡང་ལུགས་གཅིག་གམ་བརྟགས་
གསུངས་། འཇིགས་བྱེད་ནག་པོ། ཞེས་པ་ནས། མིག་གསུམ་པ། ཕྱག་རྒྱ་ལྔས་བརྒྱན་པ།
ཞེས་པའི་བར་གདན་གྱི་བཤད་པ་ཡིན་པས་གཙོ་བོ་དང་མི་བསྲེ་བར་མཚམས་འབྱེད་ཤེས་
དགོས། དབང་ཕྱུག་ནི་འཇིགས་བྱེད་དགུའི་ནང་ཚན་ཡིན་པས་འཇིགས་བྱེད་ཟེར། ཞབས་
གཡས་བརྐྱང་བས་འཇིགས་བྱེད་གཡས་སུ་བསྒྱེལ་བའི་རྣ་བ་གཡོན་པ་དང་། གཡོན་བསྐུམ་
པས་དུས་མཚན་མ་གན་རྐྱལ་དུ་བསྒྱེལ་བའི་ནུ་མའི་བར་དུ་མནན་པ། ཞབས་འགྱིང་ཚད་ལྷ་
རང་གི་མཐོ་ལྔ་ཡོད་པ། ཕྱག་དང་པོ་གཉིས་ཀྱིས་ཡུམ་ལ་འཁྱུད་པས་རྡོར་དྲིལ། དེའི་འོག་མའི་
ཕྱག་གཡས་པས་གླང་ལྤགས་ཀྱི་ལག་པ་གཡོན་པ་དང་། ཕྱག་གཡོན་པས་གླང་ལྤགས་ཀྱི་རྐང་
པ་གཡོན་པ་བརྒྱངས་ཏེ་འཛིན་པའི་སྡིགས་མཛུབ་ཀྱི་རྩེ་གཉིས་རྩེ་ཞལ་གྱི་སྨིན་མའི་ཐད་སོར་
ཚུར་བཀུགས་པ་ཞེས་བླ་མས་གསུང་སྙམ་པ་འཆར་གསུངས། གཡས་གསུམ་པས་ཌཱ་མ་རུ།
བཞི་པས་གཅོད་པའི་དགྲ་སྟ་རྡོ་རྗེས་མཚན་པ། ལྔ་པས་གྲི་གུག གཡོན་གྱི་ཕྱག་གསུམ་པས་
རྩེ་མོར་རྡོ་རྗེས་མཚན་པའི་ཁ་ཊཾ་ག བཞི་པས་ཁྲག་གིས་གང་བའི་ཐོད་པ། ལྔ་པས་རྡོ་རྗེས་
 

མཚན་པའི་ཞགས་པ། དྲུག་པས་ཚངས་མགོ་འཛིན་པ། རལ་པའི་རྩེ་མོ་ནང་དུ་བཀུག་སྟེ་
ཆིངས་གཉིས་བྱས་པ་གཙུག་ཏོར་ལྟ་བུའི་འབུར་པོ་དབུས་མའི་སྟེང་སྣ་ཚོགས་རྡོ་རྗེས་མཚན་
པ། དབུ་རེ་རེ་ལ་རྡོ་རྗེའི་ཕྲེང་བ་ཉིས་གཤིབ་ཀྱི་བར་དུ་ཆུད་པའི་ཐོད་སྐམ་གྱིས་བརྒྱན་པ།
དབུའི་གཡོན་དུ་ཅུང་ཟད་ཡོ་བའི་ཟླ་ཕྱེད་འཕྱང་བ། ཞལ་རྣམ་པར་འགྱུར་བ་ནི་ཕལ་སྐད་ལ་ངོ་
མདངས་ལོག་ཟེར་བ་ལྟར་ཞལ་གྱི་རྣམ་འགྱུར་ལོག་པའི་དོན་ཡིན། སྐུ་ཅུང་ཟད་འགྱིང་བས་
སྒེག་པ། འཇིགས་བྱེད་དང་དུས་མཚན་ཞབས་ཀྱིས་མནན་པས་དཔའ་བ། དཔྲལ་བར་ཁྲོ་
གཉེར་བསྡུས་པས་མི་སྡུག་པ་སྟེ་སྐུའི་ཉམས་གསུམ་སྐུ་སྤྱི་དང་། བཞད་པའི་ཉམས་ཀྱིས་རྒོད་
པ། མཆེ་བ་བཞི་གཙིགས་པས་དྲག་ཤུལ། ལྗགས་རྣམ་པར་འདྲིལ་བས་འཇིགས་སུ་རུང་བ་སྟེ་
གསུང་གི་ཉམས་གསུམ་ཞལ་དང་། སྤྱན་དཀྱུས་རིང་བས་སྙིང་རྗེ། སྤྱན་ཧུར་བག་དང་ལྡན་
པས་རྔམ་པ། སྤྱན་ཟུར་གྱིས་ཡུམ་ལ་གཟིགས་པས་ཞི་བ་སྟེ་ཐུགས་ཀྱི་ཉམས་གསུམ་སྤྱན་ལ་
ཚང་བ་ཡིན། ཡབ་ཡུམ་སྙོམས་པར་ཞུགས་པས་ཡབ་ཀྱི་སྟག་ཤམ་ཅུང་ཟད་གྲོལ་བ། མིའི་རྒྱུ་
མས་ཁའམ་སྐྲ་ནས་བརྒྱུས་པའི་མགོ་རློན་གྱི་ཕྲེང་བ་བརླ་ཕྲ་སྦོམ་གྱི་མཚམས་སུ་འཕྱང་བ།
གཙུག་རྒྱན་མི་བསྐྱོད་པ། རྣ་རྒྱན་འོད་དཔག་མེད། མགུལ་རྒྱན་རིན་འབྱུང་། གདུ་བུ་རྣམ་སྣང་།
སྐ་རགས་དོན་གྲུབ་སྟེ་དཔའ་མོ་རྣམས་ལ་ཕྱག་རྒྱ་ལྔ་དང་། ཡབ་ལ་མི་རུས་ཀྱི་ཐལ་བས་བྱུག་
པ་སྟེ་ཕྱིན་དྲུག་དག་པའི་ཕྱག་རྒྱ་དྲུག་གིས་བརྒྱན་པའོ། །དག་པ་ལ། ཡབ་ཡུམ་ཕན་ཚུན་དུ་
འཁྱུད་པས། ཞེས་པ་ནས། འགྲོ་བ་ཀུན་ཟིལ་གྱིས་གནོན་པའོ། །ཞེས་པའི་བར་ལམ་གྱི་དག་
པ་དང་། དེ་ལྟར་མཛད་པའི་འབྲས་བུ་ལ། ཞེས་པ་ནས། ཞི་ལྷག་གི་ཉམས་ཐམས་ཅད་དང་
ལྡན་པའོ། །ཞེས་པའི་བར་འབྲས་བུའི་དག་པ་སྟེ། གསང་འདུས་ལ་དབང་གི་སྐབས་དང་།
འཇིགས་བྱེད་ལ་སྒྲུབ་ཐབས་ཕལ་ཆེར་རྫོགས་ནས་ཕྱོགས་གཅིག་ཏུ་གསུངས་ཀྱང་། འདིར་
ཐད་སོ་སོར་གསུངས་པ་ཡང་འོད་གསལ་རྩལ་དུ་འདོན་པའི་ཆེད་ཡིན་ལ། དེ་ཡང་བློ་རང་
 

འགའ་བས་སྟོང་ཉིད་རྟོགས་པ་རྒྱུད་སྡེ་འོག་མ་མན་ཆད་ལ་ཡོད་པས་རྟོགས་བྱའི་ཡུལ་བདག་
མེད་ལ་ཁྱད་མེད་ཀྱང་། ཡུལ་ཅན་ལྷན་སྐྱེས་ཀྱི་བདེ་བས་སྟོང་ཉིད་རྟོགས་པ་བླ་མེད་ཀྱི་ཁྱད་
ཆོས་དང་། བདེ་ཆེན་གྱི་ཡེ་ཤེས་འདྲེན་པའང་ཕྱི་ནང་གི་ཐབས་ལ་ལྟོས་པ་དང༌། ཐབས་ཤེས་
དབྱེར་མེད་དུ་སྦྱོར་བ་མཚོན་པའི་ཡབ་ཡུམ་ཕན་ཚུན་དུ་འཁྱུད་པ། བདེ་བས་ལུས་ཐམས་ཅད་
ཁྱབ་པས་མི་རུས་ཀྱི་ཐལ་བས་ལུས་ཐམས་ཅད་ལ་བྱུགས་པ། བདེ་བ་དེས་ཤེས་རབ་སྟོང་ཉིད་
ཡུལ་དུ་བྱས་ཤིང་། དེ་ཡང་རྣམ་ཐར་སྒོ་བཞིའི་ཚུལ་དུ་སྒོམ་དགོས་པས་ཞལ་བཞི་སྟེ། རྣམ་
ཐར་བཞི་ནི་འཇུག་པ་ལྟར་སྟོང་མཚན་སྨོན་མེད་གསུམ་དང་། མངོན་པར་འདུ་བྱེད་པ་མེད་
པའོ། ཁ་ཊཾ་ག་དང་ཐོད་པས་བདེ་བ་ཆེན་པོ། རྡོར་དྲིལ་གྱིས་བདེ་སྟོང་དབྱེར་མེད། རྡོ་རྗེ་རྩེ་ལྔ་
པས་དེ་ལ་ལྡོག་ཆས་ཕྱེ་བའི་ཡེ་ཤེས་ལྔ། དྲིལ་བུས་ཤེར་ཕྱིན། ཨཱ་ལི་ཀཱ་ལིས་ཐབས་ཤེས། ཡེ་
ཤེས་དེའི་བྱེད་ལས་ཆགས་སོགས་སྦྱོང་བས་སྟག་ཤམ། གླང་པོས་གཏི་མུག་མཚོན་ཞིང་།
དེའི་པགས་པ་བཤུས་ཏེ་གྱོན་པས་གཏི་མུག་བྲལ་བ། མཆོག་ཏུ་དགའ་བའི་སྒྲས་སངས་རྒྱས་
ཐམས་ཅད་བསྐུལ་བའི་ཌཱ་མ་རུ། སྒོ་གསུམ་གྱི་སྐྱོན་གཅོད་པས་དགྲ་སྟ། ཡོད་མེད་ཀྱི་མཐར་
འཛིན་པའི་རྣམ་རྟོག་གཅོད་པའི་གྲི་གུག ཁམས་གསུམ་གྱི་ཉོན་མོངས་འབིག་པས་མདུང་རྩེ་
གསུམ་པ། ཡང་དག་པའི་ཡེ་ཤེས་ཀྱིས་འཆིང་བའི་ཞགས་པ་རྣམས་དང་། སྤྱིར་ཞབས་གཡས་
བརྐྱང་གཡོན་བསྐུམ་དང་། གཡས་བསྐུམ་གཡོན་བརྐྱང་གང་ཡིན་ཀྱང་འདྲ་སྟེ་རྟག་པ་འཁོར་
བའི་ཡོད་མཐའ་དང་། ཆད་པ་མྱང་འདས་ཀྱི་མེད་མཐའ་སྤང་བ་སྟེ་རྟག་ཆད་ཀྱི་མཐའ་གཉིས་
སྤང་བ་མཚོན་པས། ལོག་འདྲེན་སྲིན་པོའི་མཐའ་གནོན་དགྲ་འདུལ་བ། ཞེས་ཞབས་དབང་ལྡན་
ནས་སྲིན་པོའི་བར་བརྐྱང་སྟེ་མཐའ་གཉིས་གནོན་པར་གསུངས་ཤིང་། འདིར་གཡོན་བསྐུམས་
པས་སྟོང་ཉིད་ལས་མི་འདའ་བ་དང་། དུས་མཚན་མ་མནན་པས་ཞི་མཐའ་གནོན་པའང་མཚོན་
ནོ། འབྲས་བུའི་དག་པ། སྒྲིབ་གཉིས་ཟད་པའི་སྤང་བ་ཚངས་མགོས་མཚོན་པ་ནས། རིགས་
 

ལྔའི་རང་བཞིན་ཞི་གནས་མི་རྟོག་པའི་ཆ་ལྔ་དང༌། ཡུམ་བཞིའི་རང་བཞིན་ལྷག་མཐོང་སོ་སོར་
རྟོགས་པའི་ཆ་བཞི་མཚོན་པའི་ཞི་ལྷག་གི་ཉམས་དགུ་དང་ལྡན་པའི་བར་དཀྱུས་ལྟར་རོ། ཡུམ་
བཅོམ་ལྡན་འདས་ལ་མངོན་དུ་ཕྱོགས་པ་ནི་ཞལ་དེར་འཁོར་བའི་དོན་དང་། འོག་པགས་ནི་སྐ་
རགས་ཏེ། དེའི་དྲ་བ་དྲ་ཕྱེད་ཀྱི་སྣེར་ཟླ་ཕྱེད་དང་དྲིལ་བུ་གཡེར་ཁའི་རྒྱན་ཡོད་ཀྱང་འདིར་ཐོད་
པའི་དུམ་བུས་བརྒྱན་པ། ཐལ་བ་མ་གཏོགས་པའི་ཕྱག་རྒྱ་ལྔས་བརྒྱན་པ་དང་། ཡབ་ཡུམ་ལ་
ཐོད་པ་སྐམ་རློན་གྱི་རྒྱན་བྱས་པའང་བྱང་སེམས་མང་ཉུང་གི་ཁྱད་པར་རོ། །དེ་ནས་མཁའ་
གསང་བྱིན་གྱིས་བརླབས་ཏེ། ཡབ་ཀྱི་ལྟེ་བར་ཟླ་གདན་ལ་ཡུམ་གྱི་སྙིང་པོ། ཡུམ་གྱི་ལྟེ་བར་ཉི་
གདན་ལ་ཡབ་ཀྱི་སྙིང་པོ་བཀོད་པས་ཟླ་ཉི་དང་ཡབ་ཡུམ་གྱི་སྙིང་པོ་ཞལ་སྦྱོར། ཡབ་ཀྱི་ཐུགས་
ཀར་ཟླ་གདན་ལ་ཡུམ་གྱི་ཉེ་སྙིང་། ཡུམ་གྱི་ཐུགས་ཀར་ཉི་གདན་ལ་ཡབ་ཀྱི་ཉེ་སྙིང་བཀོད་པ་
ལ་ཟླ་ཉི་དང་ཡབ་ཡུམ་གྱི་ཉེ་སྙིང་ཞལ་སྦྱོར། ཡབ་གྱི་མགྲིན་པར་ཉི་གདན་ལ་ཡབ་ཀྱི་སྙིང་པོ།
ཡུམ་གྱི་མགྲིན་པར་ཟླ་གདན་ལ་ཡུམ་གྱི་སྙིང་པོ་བཀོད་པས་ཟླ་ཉི་དང་སྙིང་པོ་ཞལ་སྦྱོར། ཡབ་
ཀྱི་དཔྲལ་བར་ཉི་གདན་ལ་ཡབ་ཀྱི་ཉེ་སྙིང་། ཡུམ་གྱི་དཔྲལ་བར་ཟླ་གདན་ལ་ཡུམ་གྱི་ཉེ་སྙིང་
བཀོད་པས་ཟླ་ཉི་དང་ཉེ་སྙིང་ཞལ་སྦྱོར་ཏེ། ཟླ་ཉི་རྣམས་མེ་ལོང་གྱེན་དུ་བསླང་བ་ལྟ་བུའི་ངོས་
ལ་སྔགས་ཕྲེང་ཁ་དོག་དམར་པོ་གཡོན་སྐོར་དུ་གནས་པ་འོད་ཟེར་འབར་ཞིང་འཁྲུགས་པས་
ཕན་ཚུན་འཁྱུད་པ། དེ་ནས་ཨོཾ་ཨཱཧཱུཾ་གིས་རྡོ་རྗེ་གསུམ་གྱི་ང་རྒྱལ་བཟུང་ནས་ཡབ་ཡུམ་
སྙོམས་པར་ཞུགས་པའི་དགའ་བཞི་དངོས་མེད་ཀྱང་མོས་པས་དྲངས་ནས་རྟེན་དང་བརྟེན་པ་
ཐམས་ཅད་བདེ་སྟོང་གིས་རྒྱས་འདེབས་པའི་མོས་པ་ཤུགས་དྲག་བྱེད་པ་ནི་བསྐྱེད་རིམ་གྱི་
ལམ་གྱི་སྙིང་པོ་དང་། འོད་གསལ་རྩལ་དུ་བཏོན་པས་ཐབས་ཤེས་ཀྱི་གནད་དང་དགོས་པ་ཁྱད་
པར་ཅན་ཡོད་དོ། །འཁོར་གྱི་ལྷ་ཡོངས་རྫོགས་སྔར་ནས་གྲུབ་ཟིན་ཀྱང་གསལ་འདེབས་པ་ནི།
བདེ་ཆེན་འཁོར་ལོའི་པདྨའི་འདབ་མ་ལ་ཤར་དུ་མཁའ་འགྲོ་མ་ནག་མོ། བྱང་དུ་ལཱ་མ་སྟེ་མཛེས་
 

མ་ལྗང་གུ། ནུབ་ཏུ་ཁཎྜ་རོ་ཧི་སྟེ་དུམ་སྐྱེས་མ་དམར་མོ། ལྷོར་གཟུགས་ཅན་མ་སེར་མོ་བཞི་
རང་ངོས་ཀྱི་གཙོ་བོའི་ཞལ་གྱི་ཁ་དོག་ཅན་ཕྱོགས་གཡོན་སྐོར་དུ་འཁོད་ནས་རང་ཕྱོགས་ཀྱི་
གཙོ་བོའི་ཞལ་ལ་དགྱེས་པས་ལྟ་བ་སྟེ། བྲམ་ཟེ་རིན་ཆེན་རྡོ་རྗེས་མཛད་པའི་ཤིས་བརྗོད་ལས།
བཀྲ་ཤིས་གང་ཞིག་ཕྱོགས་ཀྱི་པདྨའི་འདབ་མ་ལ། ནས། དཔའ་བོའི་ཞལ་ལ་རེག་པར་སྤྱོད།
ཅེས་དང་། བསྟོད་པར། ཤེས་རབ་ཕག་མོའི་མ་མཆུའི་སྦྲང་རྩི་ལ། །མངོན་པར་དགེས་པའི་
འཛུམ་པར་ལྷག་པར་སྟོན། །ཞེས་སོགས་དང་། སོ་སོའི་ཞལ་ནས་ཧ་ཧ་ཧཱུཾ་དང་། ཀི་ལི་ཀི་
ལིའི་སྒྲ་སྒྲོགས་པས་རྣ་བའི་བཅུད་ལེན་རྒྱས་པར་བྱེད་ཅིང་། གཙོ་བོ་ཡབ་ཡུམ་བདེ་སྟོང་གི་
ཏིང་ངེ་འཛིན་ལ་སླར་མི་ལྡང་བའི་ཚུལ་གྱིས་སྙོམས་པར་ཞུགས་པ་དེ་ལ་དགྱེས་པ་སོགས་
གཙོ་འཁོར་ཐམས་ཅད་བདེ་སྟོང་གི་ཏིང་ངེ་འཛིན་ལ་རོལ་པ་དང་། ཁྱོད་ཐུགས་བདེ་བ་ཆེན་
པོའི་ཉིན་བྱེད་འོད། །ཅེས་སོགས་མཉམ་རྗེས་ངོ་བོ་དབྱེར་མེད་དང་། །ཤེས་བྱ་ཀུན་གཟིགས་
ཤེས་རབ་མཚོན་རྣོན་གྱིས། །ཞེས་སོགས་སྲིད་ཞིའི་མཐའ་ལ་མི་གནས་པའི་སྒོ་ནས་བསྟོད་
པ་དང་། དགའ་མའི་བདག་པོའི་བདེ་བའི་མི་མཐུན་ཕྱོགས། །ཞེས་སོགས་ནི་དགའ་མའི་
བདག་པོ་སྟེ་བདུད་དགའ་རབ་དབང་ཕྱུག་ཇི་སྲིད་འཚོའི་བར་འདོད་པའི་བདེ་བས་ལྷག་པར་
མྱོས་ཀྱང་ལྷན་སྐྱེས་ཀྱི་བདེ་བ་ནི་འདོད་པ་དེའི་མི་མཐུན་ཕྱོགས་དང་། ཆགས་པ་དེ་ཉིད་རྩད་
ནས་གཅོད་པ་སོགས་ལ་སྦྱར་བ་འདི་དག་སྙན་ངག་གི་ཉམས་ལེགས་པ་ཙམ་མ་ཡིན་པར།
རྒྱུད་ལས། ལྷ་དང་མི་ཡི་བདེ་བ་ནི། །བསྡུས་བྱས་རྡོ་རྗེ་འཛིན་པ་ཡི། །བཅུ་དྲུག་ཆར་ཡང་མི་
ཕོད་དོ། །ཞེས་སོགས་ཀྱི་དོན་བསྡུས་པས་བརྗོད་བྱ་གཞན་ལས་ཟབ་ཅིང་། གཙོ་འཁོར་
ཡོངས་རྫོགས་ཀྱི་བསྟོད་པ་སྐུ་བཞི་མ་ལྟ་བུ་དང་། འདི་ལྷ་ལྔའི་བསྟོད་པ་ཡིན་ཀྱང་གཙོ་འཁོར་
ལྔ་གསལ་བས་བཏོན་པ་ཡིན། བདེ་ཆེན་འཁོར་ལོའི་མཚམས་བཞིར་ཟླ་གདན་ལ་བདུད་རྩི་
ལྔས་གང་བའི་ཐོད་པ་བཞི་སྟེ། བཀྲ་ཤིས་གང་ཞིག་མཚམས་ཀྱི་པདྨའི་འདབ་མ་ལ། །ཞེས་
 

སོགས་ཀྱིས་བྱང་སེམས་དང་། དྲི་ཆེན་རང་མིང་ནས་སྨོས་ཤིང་། གུར་གུམ་ནི་དྲི་ཆུ། ཙནྡན་ནི་
རཀྟ་སྟེ་ཁྲག་ཆེན་ལ་གོ་དགོས། དེའི་ཕྱིར་ཐུགས་འཁོར་སྔོན་པོ་རྩིབས་བརྒྱད་པའི་ཤར་རྩིབས་
ལ་ཕྱིའི་ཡུལ་ཉེར་བཞིའི་ནང་ཚན་པཱུ་ལི་ར་མ་ལ་ཡའི་མིང་གིས་བཏགས་ནས་དེ་དང་ངོ་བོ་དབྱེར་
མེད་དུ་བྱས། དེར་བཞུགས་པའི་དཔའ་བོ་ཡབ་ཡུམ་ཀྱང་ཕྱིའི་ཁཎྜ་ཀ་པཱ་ལ་ཡབ་ཡུམ་དང་ངོ་བོ་
དབྱེར་མེད་དུ་མོས་དགོས་པ་གཞན་རྣམས་ལ་ཡང་འདྲ། ཐུགས་འཁོར་གྱི་ལྷ་རྣམས་ནམ་
མཁའ་ལ་སྤྱོད་པའི་ཚུལ་གྱིས་བཞུགས་པ་ནི་ནམ་མཁར་འཕགས་ཏེ་བཞུགས་པ་མ་ཡིན་པར་
སྔོན་འདུལ་བྱ་ནམ་མཁའ་ལ་སྤྱོད་པ་བྱུང་བ་དེའི་ཚུལ་དང་མཐུན་པའི་ཆ་ལུགས་དང་སྐུའི་རྣམ་
འགྱུར་བཟུང་ནས་བཞུགས་པ་སྟེ། བར་སྣང་ན་སྤྱོད་པ་དང་། ས་འོག་ན་སྤྱོད་པའི་ཚུལ་གྱིས་
བཞུགས་པའང་དེ་དང་འདྲ། དེའང་སྔོན་དབང་ཕྱུག་གི་འཁོར་གདུག་ཅན་རྣམས་ཀྱིས་གནས་
ཉེར་བཞི་བཟུང་སྟེ་སེམས་ཅན་ལ་འཚེ་བ་ལས་རྡོ་རྗེ་སེམས་དཔའ་ལ་རིགས་ལྔས་གསོལ་བ་
བཏབ་སྟེ་ཐུགས་འཁོར་གྱི་ལྷ་རྣམས་མི་བསྐྱོད་པས་ཕུལ་བ་སོགས་ལྷག་མ་འདྲ་ཞིང་། ཤིས་
བརྗོད་རིགས་ལྔར་སྦྱོར་བའི་རྒྱུམཚན་ཡང་འདི་ཡིན། འདུལ་བྱ་རྣམས་བཏུལ་ཏེ་དེའི་རྣམ་པ་
བཟུང་ནས་བཞུགས་པས་འདུལ་བྱེད་ལ་འདུལ་བྱའི་མིང་གིས་བཏགས་པ་ཡིན་ཞིང་། ལུས་
རྙིང་པའི་ཁོག་ཏུ་ཞུགས་ཟེར་བ་གཞན་ཕྱོགས་ཀྱི་ཐ་སྙད་འདྲེས་སམ་སྙམ་དུ་དོགས་པ་ཡོད།
སྒོ་མ་བཞིར་རྒྱ་སྐད་ཀཱ་ཀ་མྱེ་སོགས་ནི་ཀཱ་ཀ་དང་། ཨཱ་ཀྱེ་མཚམས་སྦྱར་བ་ཡིན་ཞིང་། ཀཱ་ཀ་
ཁྭ་དང་། ཨཱ་ཀྱེ་གདོང་དང་ཁ་གཉི་གར་འཇུག་ཀྱང་འདིར་ཞལ་མི་མོ་ལ་མཆུ་ཙམ་ཁྲ་སོགས་ཀྱི་
རྣམ་པ་ཅན་དུ་ཁྱ་དགེ་དཔོན་སློབ་ཀྱིས་དྲིས་ལན་དུ་གསུངས། མཚམས་མ་བཞི་སྔོན་གདུག་པ་
ཅན་གཉིས་རེ་ལྷ་གཉིས་ཀྱི་བཏུལ་ནས་ལྷ་གཉི་ག་ཕྱེད་གཟུགས་སུ་བཞུགས་པས། ཤིས་
བརྗོད་ལས། ཁཱ་གདོང་མ་སོགས་མ་མོ་ཡིད་འཕྲོག་གཟུགས་གཉིས་ལྡན། །ཞེས་སོགས་
གསུངས། སྐུ་ལུས་ཀྱི་དབུས་དྲང་པོ་ནས་ཐིག་བཏབ་པ་ལྟར་གཡས་སྔོ་གཡོན་སེར་བ་སོགས་
 

ཕྱེད་གཟུགས་ཀྱི་ཁ་དོག་རང་ཕྱོགས་ཀྱི་སྒོ་མ་དང་འདྲ། དེ་ཐམས་ཅད་ཕྱོགས་གཡོན་སྐོར་དང་
མཚམས་གཡས་སྐོར་དུ་འགོད། སྐུ་གསུང་ཐུགས་ཀྱི་འཁོར་ལོ་གསུམ་ནི་ཕྱིའི་ཡུལ་ཉེར་བཞི་
དང་ནང་གི་རྩ་ཁམས་དང་སྦྱོར་རྒྱུ་ཡོད་ལ། བདེ་ཆེན་འཁོར་ལོ་ཕྱིའི་ཡུལ་དང་སྦྱོར་རྒྱུ་མེད་ཀྱང་
དེ་ལྟར་བསྒོམ་པས་མཁའ་འགྲོ་མ་རྣམས་པདྨའི་ཚལ་ལ་བུང་བ་ལྟར་འདུས་ནས་དངོས་གྲུབ་
སྩོལ་བ་རྗེ་རིན་པོ་ཆེས་མཛད་པའི་ཤིས་བརྗོད་དུ་གསལ་བ་ལྟར་དང་། ཐུགས་འཁོར་ལ་བརྟེན་
ནས་དྲག་པོའི་ལས། གསུང་འཁོར་ལ་བརྟེན་ནས་དབང་། སྐུ་འཁོར་ལ་བརྟེན་ནས་ཞི་བ། དམ་
ཚིག་འཁོར་ལོ་ལ་བརྟེན་ནས་ལས་རབ་འབྱམས་དང་འཕྲིན་ལས་སྣ་ཚོགས། སྙིང་པོའི་རྣལ་
འབྱོར་མ་བཞི་ལ་བརྟེན་ནས་རྒྱས་པའི་ལས་འགྲུབ་པ་ཤིས་བརྗོད་ལས། ཁྱེད་ཀྱིས་དྲག་པོའི་
ལས་ཀུན་འགྲུབ་པ་དང་། ཞེས་སོགས་དང་། སྙིང་པོའི་རྣམ་འབྱོར་མ་བཞིརཁྱེད་ཀྱིས་ཤེས་
རབ་ཏིང་འཛིན་སོགས་བཞི་རིམ་བཞིན་སྦྱོར་ཞིང་། དེ་དག་གི་ལས་ཚོགས་རྒྱུད་ཀྱི་ལེའུ་སོ་
སོར་བཙལ་དགོས། དེ་ལྟར་བསྒོམས་པས་ཞིང་སྔགས་ལྷན་སྐྱེས་ཀྱི་མཁའ་འགྲོ་དང་འདུས་པ་
ལས་རྫོགས་རིམ་གྱི་རྟོགས་པ་མཆོག་བསྐྱེད་ཚུལ་གཞུང་ལྟར་དང་། ལས་དང་པོ་པས་དང་
པོར་དེ་དག་དང་འདུ་བ་རྙེད་དེ་བསྐྱེད་རིམ་སོགས་ཀྱི་ལས་རབ་འབྱམས་སྒྲུབ་ནས་དེའི་སྒོས་
མཆོག་འགྲུབ་པ་ནི། སྐུ་ཡི་རིགས་ཀྱི་སྔགས་སྐྱེས་ལྷན་སྐྱེས་དང་། ཞེས་སོགས་ཀྱི་དོན་ནོ།
གསུམ་པ་དག་པ་དྲན་ཞིང་ལུས་དཀྱིལ་བསྒོམ་པ་ནི། དེ་ནས་སླར་ཡང་ཨོཾ་ཨཱཿཧཱུྃ་གནས་བཞི་
དང་གསང་གནས་བྱིན་གྱིས་བརླབས་པས། ཞེས་ཡོངས་གྲགས་ཀྱི་འདོན་ཆ་ལྟར་བསྡུས་
པའམ། རྒྱས་པར་བྱེད་ན་སྔར་ལྟར་བརྗོད་དེ་དགའ་བཞི་དྲངས་ནས་ལྷ་སོ་བདུན་གྱི་དག་པ་ཆོ་
གའི་དཀྱུས་ལྟར་རྒྱས་པའམ། བསྡུ་ན་དཔོན་སློབ་བྱམས་པའི་གསུང་ལྟར། བྱང་ཕྱོགས་སོ་
བདུན་གྱི་ངོ་བོ་ལྷ་སོ་བདུན་དུ་གྱུར། ཅེས་པའང་འདོན་ཚུལ་ལུགས་གཅིག་ཡིན། ལྷ་སོ་སོར་ཕྱེ་
ན་རེ་གཉིས་ཡོད་ཀྱང་ཡབ་ཡུམ་ཟུང་རེ་གཅིག་ཏུ་བརྩིས་ན་སོ་བདུན་དུ་འགྱུར་བས་རབ་
 

གཏུམ་མ་སོགས་དཔའ་མོ་ཉེར་བཞིའི་དག་པ་བརྗོད་པ་ན་ཁཎྜ་ཀ་པཱ་ལ་སོགས་དཔའ་བོ་ཉེར་
བཞི་ཤུགས་ལ་གོ་དགོས་པའི་བརྡར། མཐར་ཡང་དག་པའི་ཏིང་ངེ་འཛིན་ནི་དཔལ་ཧེ་རུ་ཀའོ། །
ཞེས་ཡབ་ཀྱི་དག་པ་བརྗོད་དེ་ཡུམ་གྱི་དག་པ་དེས་གོ་ཆོད་པར་བྱས་པ་ཡིན། དེ་ལྟ་བུའི་བདེ་
སྟོང་གི་ཡེ་ཤེས་བྱང་ཕྱོགས་སོ་བདུན་གྱིས་བསྡུས་པའི་ལམ་གྱིས་ཚེ་གཅིག་ལ་སངས་རྒྱས་པ་
ལ་བརྩོན་འགྲུས་དྲག་པོ་གལ་ཆེ་བ་ཤེས་ཆེད་ཡང་དག་སྤོང་བ་བཞི་ཐམས་ཅད་ཀྱི་མཇུག་ཏུ་
བཤད་པ་ཡིན་ཞེས་གུང་ཐང་འཇམ་པའི་དབྱངས་ཀྱིས་གསུངས། དེ་ཡང་མདོའི་ལམ་མ་ཚང་
བའི་རིམ་གཉིས་དང༌། སྔགས་ཀྱི་ལམ་མེད་པའི་མཚན་ཉིད་ཡ་བྲལ་ཡིན་པས་རྗེ་རིན་པོ་ཆེའི་
སྔོན་གྱི་ཐུགས་བསྐྱེད་ལྟར་མདོ་སྔགས་ཟུང་འབྲེལ་གལ་ཆེ། དེས་ན་མཁས་གྲུབ་རིན་པོ་ཆེས།
མདོར་ན་རྒྱལ་བའི་དམ་ཆོས་མཐའ་དག་དང་། །ཁྱད་པར་དུ་ཡང་བླ་མེད་རྡོ་རྗེའི་ཐེག རྒྱལ་
བའི་དགོངས་པ་ཇི་བཞིན་ལེགས་བཟུང་ནས། །ཞེས་སོགས་ཀྱི་སྨོན་ལམ་གནད་ཟབ་པས་
བྱང་ཕྱོགས་སོ་བདུན་མདོ་ལྟར་ལ་སྔགས་ཀྱི་བདེ་སྟོང་གི་རྒྱས་བཏབ་ནས་ཆོས་ཅན་བྱང་
ཕྱོགས་རང་རང་དང༌། ཁྱད་ཆོས་བདེ་སྟོང་དབྱེར་མེད་རེ་དེ་དང་དེར་འཇོག་ཅེས་གསུང་བཤད་
ལ་གནང་བ་དམིགས་མེད་ལ་དམིགས་པའི་སྙིང་རྗེ་ལྟར་ཡིན་ཀྱང་བདེ་སྟོང་གི་ཡེ་ཤེས་གཅིག་
ལ་ལུས་སོགས་རང་བཞིན་མེད་པ་རྟོགས་པའི་ལྡོག་ཆ་ནས་སོ་བདུན་འཇོག་ཚུལ་འཆར་དཀའ་
ཡང་། ཕར་ཕྱིན་ཐེག་པའི་ལུགས་ལ་སོ་བདུན་པོ་དམིགས་རྣམ་མི་འདྲ་ཞིང་། འདིར་བདེ་སྟོང་
གི་ཡེ་ཤེས་གཅིག་ཉིད་ལ་ལྡོག་ཆ་ནས་འབྱེད་པ་ལས་རྣམ་པ་མི་འདྲ་བ་མེད་པས་བྱང་ཕྱོགས་
ཀྱིས་མཚོན་པའི་ཆོས་ཐམས་ཅད་སྟོང་ཉིད་རྟོགས་པའི་བདེ་སྟོང་ཡེ་ཤེས་ཀྱི་ངོ་བོར་སྡོམ་པ་སྟེ།
རྫོགས་རིམ་ཐམས་ཅད་བྱང་ཕྱོགས་སོ་བདུན་གྱི་སྟེང་ནས་འགྲོ་དགོས་པ་ན། ཐུབ་པའི་གསུང་
རབ་མ་ལུས་བསྡུས་པ་ནི། །ཡན་ལག་དགུ་སྟེ་དེ་དག་སོ་སོའི་དོན། །བྱང་ཆུབ་ཕྱོགས་ཆོས་
སོ་བདུན་དང་འབྲེལ་བའི། །རྫོགས་རིམ་རྟོགས་པ་མཆོག་རྣམས་སྐྱེ་བར་ཤོག ཅེས་པ་ལྟར་

རོ། ལུས་དཀྱིལ་ལ་རྒྱལ་དབང་དགེ་འདུན་རྒྱ་མཚོ་སོགས་སྔ་མའི་བསྐྱེད་རིམ་ཕལ་ཆེར་དུ།
ཕྱི་དཀྱིལ་གྱི་ཆ་སྔ་མས་ཉེར་ལེན་དང༌། ལུས་ཀྱི་ཆས་ལྷན་ཅིག་བྱེད་རྐྱེན་བྱེད་པ་དང་། ཀུན་
མཁྱེན་གོང་མའི་གསང་འདུས་བསྐྱེད་རིམ་དང་། འཇམ་དབྱངས་བདེ་བའི་རྡོ་རྗེ་སོགས་ཀྱིས་
ལུས་ཀྱི་ཆ་སྔ་མས་ཉེར་ལེན་བྱེད་པར་གསུངས་ལ། སྣམ་བུ་ཚོས་ཀྱིས་བསྒྱུར་བ་ན་སྣམ་བུ་
དཀར་པོས་ཉེར་ལེན་དང་། ཚོས་ཀྱིས་ལྷན་ཅིག་བྱེད་རྐྱེན་བྱེད་པ་ལུགས་གཉིས་ཀས་དཔེར་
དྲངས་མོད། ཕྱི་མ་ལྟར་འཐད་པ་ཕྱོགས་ཞེན་ཙམ་མ་ཡིན་པར་ལུང་རིགས་ཀྱིས་འགྲུབ་སྟེ། རྗེ་
རིན་པོ་ཆེའི་འདུས་པའི་ཆོ་གར། ལུས་ཀྱི་ཆ་སོ་སོར་ཡང་གཞལ་ཡས་ཁང་གི་ཆ་སོ་སོར་གྱུར།
ཅེས་དང་། བསྐྱེད་རིམ་འདོད་འཇོ་དང༌། ཡིག་ཆུང་ཉེར་གཅིག་ཏུའང་དེ་ལྟར་ཡོད་ལ། འདིའི་
ལུས་དཀྱིལ་སྐབས་ཀྱང་རྩ་ཁམས་ལ་སོགས་པ་དེ་དང་དེ་ཡོངས་སུ་གྱུར་པ་ལས། ཞེས་ཉེར་
ལེན་བྱེད་པ་གསལ་བར། ཡོད་པས་གཞལ་ཡས་ཁང་ལ་ཉེར་ལེན་དུ་མ་འགྱུར་བའི་རྒྱུ་མཚན་
གཞན་མེད་ཅིང་། ལྷན་ཅིག་བྱེད་རྐྱེན་ཉེར་འབྲས་སུ་འགྱུར་བར་གང་ནས་ཀྱང་མ་བཤད་ལ།
གཞན་ཡང་སྒྲུབ་བྱེད་མང་ངོ་། དེས་ན་རང་བདེ་མཆོག་ཏུ་གསལ་བའི་ཞབས་གཡས་བརྐྱང་
གཡོན་བསྐུམ་ལ་གཞུའི་དབྱིབས་དོད་པ་དེ་ལས་དེ་འདྲ་བའི་འོད་ཟེར་ཆད་ནས་འོག་གཞིའི་
རླུང་དཀྱིལ་ལ་ཐིམ་པས་འོད་དེས་ཉེར་ལེན་དང་། ཕྱི་དཀྱིལ་གྱི་ཆ་སྔ་མས་ལྷན་ཅིག་བྱེད་རྐྱེན་
བྱས་ཏེ་ལུས་དཀྱིལ་གྱི་ཞལ་ཡས་ཁང་གི་རླུང་དཀྱིལ་གྲུབ་པ་དང་། དེ་བཞིན་དུ་སུམ་མདོ་གྲུ་
གསུམ་ལས་མེ་དཀྱིལ་སོགས་དང་། ལུས་འདོམ་གང་ཡན་མན་དང་ཕན་ཚུན་དུ་མཉམ་པ་ནི་
ཆུ་ཞེང་གབ་པ་སྟེ། གབ་པ་ནི་རིགས་འདྲ་བའི་དོན་ཡིན་པས་ཡས་མས་མཉམ་པའི་དོན་ཡིན།
ལུས་ཀྱི་མདུན་རྒྱབ་གཡས་གཡོན་ནས་དེ་མཚུངས་ཀྱི་འོད་ཆད་ནས་ཕྱི་དཀྱིལ་གྱི་ངོས་བཞི་ལ་
ཐིམ་པས་གཞལ་ཡས་ཁང་གྲུ་བཞི་རྒྱན་དང་བཅས་པ། རྗེ་ངར་གཉིས། བརྒྱ་གཉིས། རྩེ་ཕྱག་
གི་དཔུང་པ་གཉིས། ལག་ངར་གཉིས་ཏེ་རྐང་བརྒྱད་ནི་ཀ་བ་བརྒྱད་དེ། འདི་ནང་གི་ཀ་བ་བརྒྱད་

ཚན་བསྡེབས་སམ་སྙམ་ཡང་། རྟ་བབས་དང་ནང་གི་ཀ་བ་ལ་མི་འགྲིག་པས་སྒོ་ལོགས་ཀྱི་
རྩིག་གདུང་གི་ཀ་བ་གསེག་ཁ་བརྒྱད་ལ་བྱེད་ཅེས་དཔོན་སློབ་བྱམས་པས་བདེ་གསང་གཉིས་
ཀའི་སྐབས་གནང་ཞེས་བྲག་དཀར་དཀའ་བཅུ་རིན་པོ་ཆེས་གསུངས། འཁོར་ལོ་གསུམ་ལ་
ལུས་ངག་ཡིད་གསུམ་ལས་སྐུ་གསུང་ཐུགས་ཀྱི་འཁོར་ལོའི་རྣམ་པའི་འོད་ཆད་སྙམ་པ་ལས་
གསུང་བཤད་མི་དྲན་གསུངས། དེ་ལྟར་ཐིམ་པ་ན་ཕྱི་དཀྱིལ་དང་ལུས་དཀྱིལ་གྱི་གཞལ་ཡས་
ཁང་སོ་སོ་མེད་པར་རྒྱུན་གཅིག་དང་ངོ་བོ་གཅིག་ཏུ་གྲུབ་པ་དེ་ཕྱི་དཀྱིལ་དང་ལུས་དཀྱིལ་གྱི་
གཞལ་ཡས་ཁང་གཉིས་ཀ་ཡིན་ནོ། །སྐབས་འདིའི་དཔྱིད་དང་ཧཱུཾ་ཡིག་བྱང་སེམས་ཀྱི་མིང་གི་
རྣམ་གྲངས་ཡིན་པས་སྙིང་གའི་རྩ་འདབ་བརྒྱད་ཀྱི་དབུས་ཀྱི་རླུང་སེམས་དབྱེར་མེད་མི་ཤིགས་
པའི་ཐིག་ལེ་དཀར་པོ་ཤིན་ཏུ་ཕྲ་བ་དེ་ལ་དཔྱིད་ཀྱང་ཟེར། ཧཱུྃ་ཡིག་ཀྱང་ཟེར་བས་དཔྱིད་ཧཱུཾ་
ཡིག་ཡོངས་སུ་གྱུར་པ་ལས་ཧེ་རུ་ཀ་དང་། ལྟེ་བའི་དབུས་ན་ཨ་ཐུང་ཤད་ཀྱི་རྣམ་པ་ཅན་གྱི་
གཏུམ་མོ་གནས་པ་སྙིང་གར་དྲངས་ནས་དེ་ཡོངས་སུ་གྱུར་པ་ལས་རྡོ་རྗེ་ཕག་མོ་སྟེ་ཡབ་ཡུམ་
ཞལ་སྦྱོར་ནི་ལུས་དཀྱིལ་གྱི་གཙོ་བོ་ཡིན། སྙིང་གའི་ཤར་ལ་སོགས་པའི་ཕྱོགས་བཞིར་ཁམས་
བཞི་འབབ་པའི་འབྱུང་བཞིའི་རྩ་འདབ་བཞི་ལས་མཁའ་འགྲོ་མ་སོགས་བཞི། ཤར་ལྷོ་སོགས་
མཚམས་བཞིར་གཟུགས་དྲི་རོ་རེག་བྱ་འབབ་པའི་མཆོད་པའི་རྩ་འདབ་བཞི་ལས་བདུད་རྩི་
ལྔས་གང་བའི་ཐོད་པ་བཞི་སྟེ་བདེ་ཆེན་འཁོར་ལོ་སྙིང་གར་ཕྱོགས་བསྒྲིགས་སུ་ཡོད་ལ། སྐུ་
གསུང་ཐུགས་ཀྱི་འཁོར་ལོ་གསུམ་ནི་ཕྱི་དཀྱིལ་ལ་འཁོར་ལོའི་དབྱིབས་དོད་པས་མུ་ཁྱུད་ཡོད་
ཀྱང་། ལུས་དཀྱིལ་རྩིབས་རྐྱང་པ་རེ་ལ་འཁོར་ལོའི་མིང་གིས་བཏགས་པ་ཕྱོགས་སོ་སོར་
འཐོར་ནས་ཡོད་པས་མུ་ཁྱུད་ཀྱང་མེད། སྤྱི་བོ་ལ་སོགས་པའི་གནས་ཉེར་བཞིར་པཱུ་ལི་ར་མ་ལ་
ཡའི་མིང་ཡིག་དང་པོ་པཱུ། ཛཱ་ལན་དྷ་རའི་མིང་ཡིག་དང་པོ་ཛཱ་སོགས་ཡུལ་ཉེར་བཞིའི་མིང་
ཡིག་དང་པོ་འགོད་ཚུལ་འདོན་ཆ་བྲེལ་ན་འཆར་དཀའ། རྩིབས་ཁོང་སྟོང་རྩིབས་ཤུན་གྱི་རྣམ་

པ་ཅན་ནི་དཔོན་སློབ་བྱམས་པ་རིན་པོ་ཆེའི་བསྐྱེད་རིམ་སོགས་སུ་རྩིབས་ཁོང་སྟོང་ནི་ཌཱ་མ་
རུའི་ཕྱེད་ལྟ་བུ། རྩིབས་ཤུན་ནི་དེ་ལ་ཕོར་པའི་ཁར་དངུལ་དཀྲིས་ལྟར་འོད་ཟེར་གྱི་མུ་ཁྱུད་ཡོད་
པའི་ངོས་ལ་ལྷ་འགོད་པ་དང་། བྲག་དཀར་དཀའ་བཅུ་རིན་པོ་ཆེས་ཕྱག་མཐིལ་སོར་རྩེ་ཅུང་
བཀུགས་ནས་སྟོན་པ་གནང་། ཀུན་མཁྱེན་གོང་མའི་ཁྱ་དགེ་དཔོན་སློབ་ཀྱི་དྲིས་ལན་དུ།
རྩིབས་ཁོང་སྟོང་ནི་གཤོལ་ལྕགས་ལྟ་བུའི་ཁོང་སྟོང་གི་ནང་དུ་ལྷ་འགོད་གསུངས། འདི་ལ་
རྩིབས་ཤུན་ནི་གཤོལ་གྱི་དབྱིབས་ལ་བྱེད་པས་འདི་འཆར་བདེ། ཕྱི་ནང་གི་གནས་ཉེར་བཞིའི་
རྟེན་བརྟེན་པ་དབྱེར་མེད་དུ་བྱས་པ་ཕྱིའི་དཔའ་བོ་མཁའ་འགྲོ་རྣམས་རང་གི་རྩ་གནས་དེར་བྱོན་
ནས་རྩ་ཁམས་བྱིན་གྱིས་རློབས་པའི་དགོས་པ་ཆེ། སྤྱི་གཙུག་ནི་མཚོག་མའི་གོང་དང་། སྐྲ་
མཚམས་དེའི་འོག་ཡིན། ཕྱིའི་ཡུལ་ཉེར་བཞིའི་སུ་ཝཎ་དཱི་པར་བྱིན་པ་ལྟ་བུ་དང་། ནཱ་ག་རར་
སོར་མོ་ལྟ་བུ་སོགས་དབང་ཕྱུག་གི་ལུས་ཀྱི་ཆ་དེ་དང་དེའི་དབྱིབས་ཅན་གྱི་རྡོའི་ལིད་ཡོད་
པས་དེ་དང་ཚུལ་མཚུངས་པར་ལུས་ཀྱི་ཆ་དེ་དང་དེར་རྟགས་དེས་མཚོན་ནས་ཐ་སྙད་སྦྱར་
ཞེས་གུང་ཐང་འཇམ་པའི་དབྱངས་ཀྱིས་གསུངས། འདུས་པར། རང་གི་སྐྲ་མཚམས་ནས་
མགྲིན་པའི་བར་དུ་གཟུགས་ཀྱི་ཕུང་པོའི་ངོ་བོ་ཨོ་ཡོངས་སུ་གྱུར་པ་ལས། ཞེས་ཕུང་ཁམས་སྐྱེ་
མཆེད་ལས་བསྐྱེད་པ་སྒྱུ་ལུས་རྩལ་དུ་འདོན་པ་དང་། འདིར་རྩ་ཁམས་ལས་བསྐྱེད་པ་འོད་
གསལ་རྩལ་དུ་འདོན་ཆེད་ཡིན། རྩ་ལས་དཔའ་མོ་དང་། ཁམས་ལས་དཔའ་བོ་བསྐྱེད་དེ་ཕྱིའི་
དེ་དང་ནང་གི་རྩ་ཁམས་ངོ་བོ་དབྱེར་མེད་དུ་བྱས་པས་རླུང་དབུ་མར་ཞུགས་གནས་ཐིམ་གསུམ་
མྱུར་ཁྱད་ཆེ། ཛཱ་ལནྡྷ་ར་འབར་འཛིན་སོགས་རྒྱ་སྐད་བསྒྱུར་ཚུལ་འདོད་འཇོ་སོགས་སུ་གསལ་
ཞིང་འགའ་ཞིག་བསྒྱུར་ན་མི་བདེ་བས་རྒྱ་སྐད་རང་སོར་བཞག་པ་འདྲ། ཐུགས་འཁོར་གྱི་
གནས་བརྒྱད་གནས་དང་ཉེ་བའི་གནས། གསུང་འཁོར་གྱི་གནས་བརྒྱད་ཞིང་དང་ཉེ་བའི་ཞིང་།
ཚནྡོ་ཧ་སྟེ་འདུན་རྟོག་དང་ཉེ་བའི་འདུན་རྟོག སྐུ་འཁོར་གྱི་གནས་བརྒྱད་འདུ་བ་དང་ཉེ་བར་

འདུ་བ། དུར་ཁྲོད་དང་ཉེ་བའི་དུར་ཁྲོད་དེ་གནས་ཉེར་བཞི་བཅུ་གཉིས་སུ་སྡུད་ཚུལ་འདི་ཡིན།
མིག་གཉིས། ཕྲག་པ་གཉིས། མཆན་ཁུང་གཉིས། ནུ་མ་གཉིས། འབྲས་བུ་གཉིས། བརླ་
གཉིས། བྱིན་པ་གཉིས། སོར་མོ་བཅུ་དྲུག བོལ་གོང་གཉིས། མཐེ་བོང་བཞི། པུས་མོ་གཉིས་
རྣམས་སུ་ལྷ་ཡབ་ཡུམ་ཟུང་དེ་སྙེད་འགོད་དགོས་ཀྱང་གྲངས་རེ་རེར་རྩི་ཞིང་། རྩ་བའི་ཞལ་
ཕྱག་ལས་གཞན་ལ་མི་དགོས། རྩ་རླུང་ཐིག་ལེ་ངོ་བོ་དབྱེར་མེད་ལྟ་བུར་གནས་པ་སོ་སོར་
འབྱེད་དཀའ་ཞིང་བྱང་སེམས་རྩ་ནང་དུ་འཁྱིལ་བ་ལྟ་བུ་མ་ཡིན་པར་བད་ཆགས་པ་ལྟ་བུ་བསམ་
དགོས་ཀྱང་གཞི་ལ་དེ་ལྟར་གནས་པའི་ངེས་པའང་མེད། སྒོ་མཚམས་མ་བརྒྱད་ནི། ལྕེའི་རྩ་བ་
སོགས་བརྒྱད་དུ་འགོད་ཅིང་། ལུས་དཀྱིལ་གྱི་ལྷ་རྣམས་ལུས་ཀྱི་ནང་དང་། གོ་ཆ་ཤ་པགས་
མཚམས་སུ་འགོད་དགོས། གུང་ཐང་རིན་པོ་ཆེས་བླ་མཆོད་ཁྲིད་ཀྱི་སྐབས། ལུས་དཀྱིལ་གྱི་
ལྷ་རྣམས་ལུས་ཀྱི་ཆ་དེ་དང་ངོ་བོ་དབྱེར་མེད་ལྕགས་བསྲེག་པ་མེའི་ངོ་བོར་གྱུར་པ་ལྟ་བུ་དང་།
མ་མཐའ་འང་མེ་ལོང་ལ་གཟུགས་བརྙན་ཤར་བ་ལྟ་བུ་དགོས་ཀྱི། ལྷ་བཤོས་ལ་མར་རྒྱན་
བཏགས་པ་ལྟར་བྱས་པས་གོ་མི་ཆོད་གསུངས། ལུས་དཀྱིལ་གྱི་ལྷ་རྣམས་ཞལ་ནང་དུ་
གཟིགས་པས་རླུང་དབུ་མར་སྡུད་སླ་བས་རྫོགས་རིམ་གྱི་སྨིན་བྱེད་ཁྱད་པར་ཅན་དུ་འགྱུར་བ་
དང༌། མཁའ་འགྲོ་མས་སྦྱོར་གཟིགས་ཀྱི་རྟེན་འབྲེལ་ཡོད། ཕྱིར་གཟིགས་པས་བགེགས་ཀྱི་
བར་ཆད་བསྲུང་བའི་དགོས་པ་ཡོད་ཅེས་ཀུན་མཁྱེན་གོང་མས་ཁྱ་དགེ་དཔོན་སློབ་ཀྱི་དྲིས་
ལན་དུ་གསུངས། དེ་ཡང་གཞི་ལམ་ལ་འབྱུང་བ་རིམ་བརྩེགས་ལུས། པདྨ་རྩ་འཁོར། ཨཱ་ལི་ཀཱ་
ལིས་ཁམས་དཀར་དམར། ཟླ་བ་དཀར་ལ་དམར་མདངས་ཅན་གྱིས་ཁམས་དཀར་དམར་ལས་
རླུང་དང་གཏུམ་མོའི་འདུ་འཕྲོད། ནཱ་ད་ཞུགས་པ་ཁམས་དཀར་དམར་གྱི་འདུ་འཕྲོད་ལས་བདེ་
སྟོང་། ཧཱུྃ་རྫོགས་པར་གྲུབ་པ་གནས་ཉེར་བཞི་འམ་བཅུ་གཉིས་ཀྱིས་བསྡུས་པའི་ས་བཅུ་གཉིས་
གོང་ནས་གོང་དུ་རྫོགས་པ། ཧཱུྃ་ལས་རྟེན་བརྟེན་པའི་དཀྱིལ་འཁོར་གྲུབ་པ་ནི་ཁ་སྦྱོར་ཡན་ལག་

བདུན་ལྡན་གྱི་བཅུ་གསུམ་རྡོ་རྗེ་འཛིན་པའི་ས་འགྲུབ་པ་མཚོན་པས། སྨོན་ལམ་གྱི། སྤྲོས་ཀུན་
འོད་གསལ་གནས་སུ་སྡུད་པ་དང་། ཞེས་སོགས་ཀྱིས་སྐུ་གསུམ་ལམ་འཁྱེར་ཚང་བའི་བསྐྱེད་
རིམ་དང་། གནས་མཆོག་གང་དུ་ཧེ་རུ་ཀ་རྫོགས་པའི། ཞེས་སོགས་ཀྱིས་ལུས་དཀྱིལ་གྱི་
གནད་ཚང་བར་བསྟན་ཏེ། ཕྱི་དཀྱིལ་གྱིས་ལུས་སེམས་རགས་པ་དང་། ལུས་དཀྱིལ་གྱིས་ཕྲ་
མོ་སྦྱོང་ཞིང༌། སྒོ་མཚམས་མ་རྣམས་རྩ་སྣེར་བསྒོམ་པ་ལས་རླུང་ནང་དུ་ལྡོག ཕྱི་ནང་གི་ཉེར་
བཞིའི་གནས་དབྱེར་མེད་དུ་བསྒོམ་པས་རྩ་ཁམས་བྱིན་གྱིས་བརླབས་ནས་རླུང་དབུ་མར་སྡུད་
སླ་བ་འབྱུང་སྟེ། དེ་ཡང་སྙིང་གའི་རྩ་བརྒྱད་ལས་སྐུ་གསུང་ཐུགས་ཀྱི་རྩ་གསུམ་རེ་གྱེས་པས་
གནས་ཉེར་བཞིའི་རྩ། དེ་ལས་ཁུ་ཁྲག་རླུང་གསུམ་འབབ་པའི་དབྱེ་བས་གསུམ་རེ་གྱེས་པས་
དོན་གཉིས། དེ་རེ་རེ་ལས་སྟོང་ཕྲག་རེ་གྱེས་པས་སྟོང་ཕྲག་དོན་གཉིས་གྱེས། དེ་བསྡུས་ན་
དོན་གཉིས་དང༌། དེ་ཉེར་བཞི། དེ་སྙིང་གའི་རྩ་བརྒྱད། དེ་རོ་རྐྱང་གཉིས། དེ་ཡང་དབུ་མར་འདུ་
བས་སོ། །བཞི་པ་གོ་ཆ་བགོ་ཞིང་ཡེ་ཤེས་པ་བཅུག་ནས་དབང་བསྐུར་བ་ནི། གོ་ཆ་ཡབ་ཀྱི་
སྙིང་ག མགོ་བོ་སྟེ་མཚོག་མ། སྤྱི་གཙུག ཕྲག་པ་གཉིས། མིག་གཉིས། དཔྲལ་བ། ཡུམ་གྱི་
ལྟེ་བ། སྙིང་ག མགྲིན་པ། མགོ་བོ། སྤྱི་གཙུག དཔྲལ་བ་རྣམས་ཀྱི་ཤ་ལྤགས་མཚམས་སུ་
འགོད། ཕྱི་དཀྱིལ་གྱི་གཙོ་བོ་ཡབ་ཡུམ་ལས་འཁོར་ལ་མི་དགོས་པ་ལུ་ནག་དྲིལ་གསུམ་འདྲ།
སྙིང་གར་ཧཾ་ཡོ་ཞེས་ས་ཐམས་ཅད་ན་འདོན་ཀྱང་ཕག་མོ་ལ་ཨོཾ་བཾ་ཞེས་པ་བར་ཧིའི་མིང་དང་
པོ། རྨོངས་བྱེད་མར་གྲོགས་མོ་ནི་མེ་ཧིའི་མིང་ཡིག་དང་པོ་ཐིག་ལེས་བརྒྱན་པར་ལྟར་ན་འདིར་ཧཾ་
ཡཾ་ཞེས་ཡ་མི་ནིའི་མིང་ཡིག་དང་པོ་ཐིག་ལེས་བརྒྱན་པ་ལ་ཟླ་ཚེས་ན་རོར་བཀླག་གམ་སྙམ།
དཔྲལ་བར་ཡི་གེ་བཀོད་པས་ཡན་ལག་ཐམས་ཅད་ཀྱི་ལུས་དབང་གི་གོ་ཆའི་གོ་ཆེད། ལྷ་
བསྐྱེད་པ་གོ་ཆ་རྒྱས་པ་དང༌། བསྡུ་ན་རང་གི་སྙིང་གར་ཟླ་བ་ལ་རྡོར་སེམས་ཀྱི་ངོ་བོ་ཨོཾ་ཧ་
དཀར་པོ་སོགས་དང༌། དེ་ལས་བསྡུ་ན། རང་གི་སྙིང་གར་ཨོཾ་ཧ་དཀར་པོ་བྱས་ཆོག་པ་

འཇིགས་བྱེད་ཀྱི་སྐྱེ་མཆེད་བྱིན་རླབས་རྒྱས་འབྲིང་བསྡུས་གསུམ་དང་འདྲ། སེམས་གཡེང་ན་
དམིགས་པ་ཡུལ་ལ་ཕྱིར་འཕྲོ་ཞིང་། དེ་བ་སྤུ་ལས་འཕྲོ། གོ་ཆ་བཀོད་པས་ཏིང་ངེ་འཛིན་བསྒོམ་
པ་ལ་རྣམ་གཡེང་སོགས་བགེགས་ཀྱི་བར་ཆད་བསྲུང་བས་ཞི་ལྷག་གི་ཏིང་འཛིན་འཕེལ་བའི་
བོག་འདོན་ཁྱད་པར་ཅན་དུ་འགྱུར་བ། ཤིས་བརྗོད་ལས། རྡོ་རྗེ་སེམས་དཔའ་ལ་སོགས་དྲུག་
དང་ནི། །ཞེས་སོགས་ལྟར་རོ། །ཡེ་ཤེས་པ་སྤྱན་འདྲེན་ལ། ཕོ་གྱི་བཤད་པ་སྔོན་འགྲོའི་
སྐབས་ལྟར་ལ། ལྷ་ཐམས་ཅད་ཀྱི་ཐུགས་ཀར་ཉི་གདན་ལ་གནས་པའི་ཧཱུཾ་གི་འོད་ཟེར་གྱིས་
ཕྱོགས་བཅུའི་དཔའ་བོ་དང་དཔའ་མོ་རེ་རེའང་དཔལ་འཁོར་ལོ་སྡོམ་པའི་རྟེན་དང་བརྟེན་པར་
བཅས་པའི་དཀྱིལ་འཁོར་གྱི་རྣམ་པ་ཅན་དང་། དབང་ལྷ་ཡང་དཀྱིལ་འཁོར་གྱི་ལྷ་ཡོངས་
རྫོགས་ཀྱི་རྣམ་པར་ཡེ་ཤེས་པ་དང་མཉམ་དུ་སྤྱན་དྲངས། འོད་ཟེར་རང་གི་སྙིང་གར་ཐིམ།
དབང་གི་ལྷ་མོ་རྣམས་ཌཱ་མ་རུ་དང་བདུད་རྩིས་གང་བའི་ཐོད་པ་འཛིན་པ་འོད་གསལ་རྩལ་དུ་
འདོན་པ་ཡིན། རིག་མ་བཅུ་དྲུག་གིས་ཡེ་ཤེས་པར་མཆོད། དབང་ལྷ་ནམ་མཁར་བཞུགས།
ཡེ་ཤེས་པ་རྣམས་གཅིག་ལ་གཅིག་ཐིམ་གྱིས་གཙོ་བོ་ནས་གཞལ་ཡས་ཁང་གི་བར་རང་རང་
གི་སྟེང་དུ་བཞུགས་པ་ནས་རོ་མཉམ་དུ་གྱུར་པའི་བར་དུས་འཁོར་ལྷག་པར་གསལ་བས་ཆོ་ག་
ཕན་ཚུན་སྦྲགས་ན་གཅིག་གཅིག་ལ་གོ་བ་སྟེར་བ་མང་། རྒྱུད་པའི་ཚོགས་ན་མེད་ཀྱང་ཡོ་ག་
ཤུདྡྷ་སོགས་ལ་པད་ཀོར་དང་འཁྱུད་རྒྱ་བྱེད། ཡོ་ག་ནི་རྣལ་འབྱོར་དང་སྦྱོར་བ་གཉིས་ཀར་
འཇུག་ཀྱང་སྐབས་འདིར་སྦྱོར་བ་ལ་བྱེད་དེ། དམ་ཡེ་རོ་མཉམ་པར་སྦྱོར་བའི་དོན་ཡིན་པས་
བདེ་བ་ཆེན་པོའི་ཡེ་ཤེས་དང་རོ་གཅིག་ཏུ་གྱུར་པའི་སེམས་དྲི་མ་དང་བྲལ་བའི་བདག་ཉིད་དུ་
སོང་བའི་མོས་པ་བྱ། སྐད་ཅིག་མ་གཅིག་ལ་རྟེན་བརྟེན་པ་ཐམས་ཅད་ལ་ང་རྒྱལ་འཇོག་པ་སྐད་
ཅིག་མའི་སྔགས་གསུམ་བརྗོད། དབང་ལྷར་རིག་མ་བཅུ་དྲུག་གིས་མཆོད་དེ་དབང་བསྐུར་བར་
གསོལ་བ་བཏབ་པས་སྒོ་མཚམས་མ་བརྒྱད་ཀྱིས་བགེགས་བསྐྲད་པ་སོགས་དབང་ཆོག་ལྟར་

ཡུམ་བཞི་ཕག་མོ་དང་ལྔས་ཕྱག་གཡོན་པའི་ཐོད་པའི་བདུད་རྩིའི་རྒྱུན་གྱིས་དབང་བསྐུར། ཆུའི་
ལྷག་མ་སྤྱི་བོར་ལུད་པ་ལས་གཙོ་བོ་ལ་མི་བསྐྱོད་པས་རྒྱས་བཏབ་པ་རྒྱུ་ལ་འབྲས་བུ། ཕག་མོ་
ཆོས་སྐུ་བདེ་བ་ཆེན་པོ་དང༌། རྣམ་སྣང་གཟུགས་ཕུང་རྣམ་དག་གཟུགས་སྐུའི་གཙོ་བོ་ཡིན་
པས་ཕབ་མོ་ལ་རྣམ་སྣང་གིས་རྒྱས་བཏབ་པ་ཆོས་སྐུ་ལ་གཟུགས་སྐུ། མཁའ་འགྲོ་མ་བཞི་ལ་
རིན་འབྱུང་གིས་རྒྱས་བཏབ་པ་སོགས་ལྷག་མ་རྣམས་རིག་ཅན་ལ་རིགས་ཀྱིས་རྒྱས་བཏབ་པ་
སྟེ། དེ་ཐམས་ཅད་ལ་ནང་གསེས་ཀྱིས་རིགས་སོ་སོར་འབྱེད་རྒྱུ་ཡོད། དེ་ལྟར་ཆུ་དབང་བསྐུར་
བས་ཉོན་མོངས་པ་ལྔ་སྦྱངས་ཏེ་ཡེ་ཤེས་ལྔ་འགྲུབ་པའི་ནུས་པ་བཞག་པ་བུམ་དབང་། དབང་
ལྷའི་འཁོར་གྱི་སྙིང་པོའི་རྣལ་འབྱོར་མ་བཞི་ཕག་མོར་ཐིམ། དེ་དང་ཧེ་རུ་ཀ་སྙོམས་པར་ཞུགས་
པའི་བྱང་སེམས་མྱོང་བ་གསང་དབང་། དབང་ལྷའི་གཙོ་བོའི་ཡུམ་ཕག་མོ་ལས་རང་འདྲ་ཆད་
པ་ཕྱག་རྒྱར་གནང་བ་རང་གི་ཡུམ་ལ་ཐིམ་པ་ལས་དགའ་བཞི་སྐྱེས་པ་ཤེར་དབང་། དབང་ལྷའི་
གཙོ་བོ་ཧེ་རུ་ཀའི་ཞལ་ནས། ཁྱོད་ཀྱིས་དབང་གསུམ་པ་ཐོབ་པའི་སྐབས་སུ་ཕྱག་རྒྱ་དང་སྦྱར་
བ་ལ་བརྟེན་ནས་རླུང་དབུ་མར་ཞུགས་གནས་ཐིམ་པས་བདེ་ཆེན་སྐྱེས། བདེ་བ་དེས་སྟོང་པ་
ངེས་པའི་འོད་གསལ་ཤེར་ཕྱིན་གྱི་ངོ་བོ་དེའི་ཡུལ་སྟོང་ཉིད་དེ་ཤེས་རབ་དང་ཡེ་ཤེས་ཀྱི་མིག་
གི་ལྟོས་ཤིག བལྟས་པས་སྟོང་པའི་རང་བཞིན་ལས་གཞན་མ་མཐོང་བ་དེ་སྟོང་ཉིད་མཐོང་བ་
སྟེ། དབུ་མའི་བདེན་གཉིས་སྐབས། མ་མཐོང་བ་ནི་མཐོང་བ་དམ་པའོ། །ཞེས་དང་། སྡུད་
པར། གཟུགས་རྣམས་མི་མཐོང་ཚོར་བ་དག་ཀྱང་མི་མཐོང་ཞིང་། འདུ་ཤེས་མཐོང་བ་མེད་ལ་
སེམས་པ་མི་མཐོང་ཞིང་། གང་ལ་རྣམ་པར་ཤེས་དང་སེམས་ཡིད་མཐོང་མེད་པ། །འདི་ནི་
ཆོས་མཐོང་ཡིན་ཞེས་དེ་བཞིན་གཤེགས་པས་བསྟན། །ནམ་མཁའ་མཐོང་ཞེས་སེམས་ཅན་
ཚིག་ཏུ་རབ་བརྗོད་པ། །ནམ་མཁའ་ཇི་ལྟར་མཐོང་ཞེས་དོན་འདི་བརྟག་པར་གྱིས། །ཞེས་
གཟུགས་ཅན་གཞན་མ་མཐོང་བ་ནམ་མཁའ་མཐོང་བར་འཇོག་པ་ལྟར་དགག་བྱ་བདེན་གྲུབ་ཆ་

མཐོང་བ་ཆོས་ཉིད་མཐོང་བ་སྟེ། འདི་ནི་ཆོས་མཐོང་ཡིན། ཞེས་པ་དང་། སུས་རྟེན་ཅིང་འབྲེལ་
པར་འབྱུང་བ་མཐོང་བ་དེས་ཆོས་མཐོང་། ཞེས་པའི་ཆོས་ནི་སྟོང་ཉིད་ལ་བྱེད། དེས་ན་འོད་
གསལ་མཐོང་བ་ཡིན་ནོ་ཞེས་པ་ཡན་ཆད་ཀྱིས་འོད་གསལ་གྱི་གདམས་ངག་བསྟན། འོད་
གསལ་དེའི་ངེས་ངོར་ཀུན་རྫོབ་པའི་ཆོས་མེད་ཀྱང་སྣང་ཆ་སྒྱུ་མ་ལྟ་བུའི་ལྷར་ཤར་བ། གཟུགས་
བརྙན། འཇའ་ཚོན། ཆུ་ཟླ་སོགས་མཚོན་བྱེད་དཔེའི་སྒོས་སྒྱུ་ལུས་ཀྱི་གདམས་ངག་བསྟན་ཏེ།
ནམ་ཕྱེད་དབང་གསུམ་པ་བསྐུར་ནས་སྒྱུ་འོད་ཀྱི་གདམས་ངག་འབོག་པར་གསུངས་པ་འདི་
འདྲ་ཡིན། ལྷག་མས་ཟུང་འཇུག་ངོ་སྤྲད་དེ། སྒྱུ་འོད་ཟུང་འཇུག་ཐོབ་བྱ་དོན་གྱི་དབང་བཞི་པ་
ཡིན། དེའང་སློབ་པའི་ཟུང་འཇུག་པའི་རྒྱུད་ཀྱི་དེ་ལམ་དུས་ཀྱི་དབང་བཞི་པ་དང་། མི་སློབ་པའི་
ཟུང་འཇུག་པའི་རྒྱུད་ཀྱི་དེ་འབྲས་དུས་ཀྱི་དབང་བཞི་པ་སྟེ། དབང་བཞི་པ་དངོས་དེ་གཉིས་ལ་
ཟེར་ཀྱང་ད་ལྟ་དེའི་གདམས་ངག་གིས་ངོ་སྤྲད་པ་ལས་གོ་བ་རྙེད་པ་ཚིག་གི་དབང་བཞི་པ་ཡིན་
པས་ཚིག་དབང་ཞེས་ཐ་སྙད་འདོག་པའི་རྒྱུ་མཚན་དེ་ཡིན། འདི་ལ་རྡོ་རྗེ་སློབ་དཔོན་གྱི་དབང་
མེད་པས་སྡོམ་པ་སྔར་ཡོད་འཕེལ་བ་ལས་སྔར་མེད་གསར་སྐྱེས་ཀྱི་གོ་མི་ཆོད་ཅེས་བསྐྱེད་
རིམ་ལས་གསུངས། ཐུའུ་བཀྭན་རིན་པོ་ཆེས། བླ་མའི་རྣལ་འབྱོར་དང་འབྲེལ་བའི་དབང་བཞི་
རྒྱས་པས་བདག་འཇུག་གི་གོ་ཆོད་པས་དམ་ཚིག་དང་སྡོམ་པ་ཉམས་པ་སོར་ཆུད་ནུས་པར་
གསུངས་པ་ལ་དེ་དུས་དོགས་པ་བྱས་ཀྱང་། འདིས་དམ་ཚིག་དང་སྡོམ་པ་ཉམས་པ་སྐོང་བར་
ཇོ་བོས་བཞེད་ཅེས་རྗེ་རིན་པོ་ཆེས་གསུངས་པས་དོན་འདྲ་ཞིང་། རྡོ་རྗེ་སློབ་དཔོན་གྱི་དབང་
སྔགས་སྡོམ་གསོ་བ་ལ་ངེས་པར་དགོས་སོ། ། ༈ ལྔ་པ་མཆོད་བསྟོད་ནི། བདག་བསྐྱེད་ཀྱི་
མཆོད་པ་སྔར་བྱིན་གྱིས་མ་བརླབ་ན་འདིར་བརླབ་དགོས་ཤིང་། འདོན་རྒྱུན་ལ་འདོད་ཡོན་ལྔ་
དང་བཅས་སླར་ཡང་བྱིན་རླབས་བྱེད། སྙིང་ག་ནས་མཆོད་ལྷ་རིམ་པར་སྤྲོས་ཏེ་ཆུ་བཞི་ཉེར་
སྤྱོད་འདོད་ཡོན་རིག་མ་བཅུ་དྲུག་སོགས་ཕྱི་བུམ་དབང་དང་འབྲེལ་བའི་མཆོད་པ་ཕུལ་བས་

བསྐྱེད་རིམ་གྱི་རྟོགས་པ་སྐྱེ་བའི་དགོས་པ་ཡོད། འདོད་ཡོན་ལྔ་ལྕང་སྐྱའི་གསུང་དུ་མེད་ཀྱང་
རྒྱུད་པའི་ཚོགས་འདོན་ལ་ཡོད། ཆུ་བཞི་ཉེར་སྤྱོད་རྒྱ་གར་ན་རྒྱལ་པོ་ལ་བསྙེན་བཀུར་བའི་རིམ་
པ་དང་བསྟུན་པས། གུང་ཐང་རིན་པོ་ཆེས། རྒྱ་གར་ན་རྩམ་པ་ཡོད་ན་རྩམ་པ་རཏྟ་པྲ་ཏིཙྪ་ཡང་
ཡོད་ཆོག་ཅེས་སྐུ་རྩེད་མཛད། ཨ་མྲྀ་ཏ་ཨུ་ད་ཀ་སོགས་ཀྱི་སྔགས་ནང་མཆོད་དང་ལྗགས་བྱིན་
རླབས་གཉིས་ཀར་སྦྱར་ཆོག་སྙམ། རྒྱུད་ལས། སྦོམ་པོ་མཐའ་ལྟག་རྩེ་སྦྱར་བས། རྣལ་འབྱོར་
རིག་པས་རྟག་ཏུ་སྤྱད། །ཅེས་པའི་སྦོམ་པོ་མཐེ་བོང་དང་། མཐའ་མཐེའུ་ཆུང་། དེའི་ལྟག་མ་
སྲིན་ལག་རྩེ་སྦྱར་ནས། ནང་མཆོད་དཔྲལ་བར་བཟུང་སྟེ་འདུག་པས་གཡས་སྐོར་དང་། བདེ་
མཆོག་ལ་གཡོན་སྐོར་དུ་ལན་གསུམ་དཀྲུག པཎ་ཆེན་བསོད་གྲགས་པའི་གསང་འདུས་བསྐྱེད་
རིམ་དུ། མཐེ་བོང་ཀྵ་ལས་ས་གཞི་ཞེས་པ་ཡི་གེ་མ་དག་པ་ཡིན། མིང་མེད་ཚུ་ལས་ས་གཞི་
ཟེར་དགོས་གསུངས་པ་རྒྱུད་ཀྱི་ཚིག་རིས་དང་འབྱོར། ཨ་ཁུ་ར་དགེ་ཚང་གིས། སྲིན་ལག་
གིས་འཐོར་བ་བསངས་ཆུ་འཐོར་ལུགས་ཡིན། རྒྱུད་པས་ནང་མཆོད་མཐེ་བོང་གིས་འཐོར་
གསུངས། ཕྱིས་བླ་མ་རྣམས་ཀྱིས་དོགས་གཅོད་དང་། གུང་ཐང་འཇམ་པའི་དབྱངས་ནས་
མཐེབ་སྲིན་ཁ་ཕྱེ་བས་ཆོག་པ་དབེན་སའི་ཕྱག་བཞེས་ཡིན་གསུངས། གང་ལྟར་རང་གི་སྙིང་
ག་ནས་ལྷ་མོ་རོ་རྡོ་རྗེ་མ་ཐོད་པ་ཐོགས་པ་སྤྲོས་ནས་ནང་མཆོད་ཀྱི་བདུད་རྩི། རང་གི་མཐེབ་
སྲིན་གྱིས་བསྲུབ་པའི་བདུད་རྩི། ཡབ་ཡུམ་སྙོམས་པར་ཞུགས་པའི་བྱང་སེམས་རྣམས་ངོ་བོ་
དབྱེར་མེད་པའི་ཚུལ་དུ་སེམས་ལ་འཆར་མི་བདེ་བ་མེད་པར་བྱས་ནས་འབུལ། དེ་ཡང་མདུན་
གྱི་ནམ་མཁར་རྩ་བརྒྱུད་ཀྱི་བླ་མ་རྣམས་མཐོ་བརྩེགས་སམ། ཁྲོམ་ཚོགས་སུ་བཞུགས་པར་
མོས་ནས་རྡོ་རྗེ་འཆང་ནས་རྩ་བའི་བླ་མའི་བར་ལ་སྤྱི་བོ་ནས་འབུལ། སྲད་རྒྱུད་པས་རྩ་བའི་བླ་
མའི་མཚན་ཐོག་མར་སྨོས་ནས་རྗེས་སུ་མི་བརྗོད། སྨད་རྒྱུད་པས་གཞན་ཡང་དབང་བསྐུར་
རྒྱུད་བཤད་ཅེས་སོགས་ལ་སྨིན་མཚམས་ནས་འཐོར། དེ་ལ་ཕམ་མཐིང་སྐུ་མཆེད་ཀྱི་བར་རྒྱ་

གར་པ་དང་། དེ་ནས་ཀློག་སྐྱ། མལ་ལོ། ས་ཆེན་སོགས་ས་སྐྱ། ཞྭ་ལུ། དགེ་ལུགས་རིམ་པར་
བརྒྱུད་པའི་བླ་མ་དང་། རྒྱུད་སྡེ་གཞན་ཐམས་ཅད་ཀྱི་དབང་བསྐུར་རྒྱུད་བཤད་མན་ངག་གནང་
བའི་བླ་མ་རྣམས་ལ་འབུལ་བའོ། །ཨོཾ་བྷིཧ་ཧ་སོགས་ཀྱིས་བསྒོམ་པའི་དཀྱིལ་འཁོར་པ་དང་།
གཞན་ཡང་རྒྱུད་སྡེ་བཞིའི་ལྷ་ཚོགས་ཐམས་ཅད་ལ་སྙིང་ག་ནས་དང་། ཆོས་སྐྱོང་ལ་ལྟེ་བའི་
ཐད་ནས་འབུལ། གནས་གསུམ་དུ་ཐིག་ལེ་བྱས་ཏེ་རང་དང་དངོས་བརྒྱུད་ཀྱི་བླ་མས་བསྟེན་
པའི་ཡི་དམ་ཆོས་སྲུང་ལ་འབུལ་བར་གསུངས་པ་གནས་དེར་འགོད་དམ་ཁྲིད་ཀྱི་དུས་དོགས་
པ་མ་བཅད་པས་གསལ་པོ་མི་ཤེས། ་སྙན་གྲགས་རྡོ་རྗེ་འཆང་གཏོར་ཆེན་ཞིག་གི་བླ་མར་
བཞུགས་དུས་མས་ནས་ཡར་ཐིག་ལེ་བྱས་ཏེ་མདུན་དུ་འཐོར་བའི་སྟངས་ཀ་ཞིག་གནང་སོང་
ཡང་ཐད་གང་ཡིན་དང་ཚིག་གང་ལ་ཡིན་མི་དྲན་གསུངས། ཕྱོགས་སྐྱོང་ཞིང་སྐྱོང་སོགས་ལ་
སྨད་རྒྱུད་པས་མཆོག་སྦྱིན་པུས་མོ་གཡོན་པའི་ཐད་ཁ་ནང་དུ་བསྐོར་ནས་མཐེབ་སྲིན་གྱིས་འབུལ་
ཞིང་། རྒྱུད་སྟོད་པས་མཆོག་སྦྱིན་ཁེ་ཐུར་དུ་བསྟན་ནས་འབུལ། གཞི་བདག་ཕལ་ཆེར་ཞིང་
སྐྱོང་དུ་འདུ་ཡང་གཉུག་མར་གནས་པ་རྩལ་དུ་བཏོན། དེ་དང་སེམས་ཅན་རྣམས་ཐ་མལ་པ་མ་
ཡིན་པར་ཧེ་རུ་ཀར་གསལ་བ་ལ་ཕུལ། རང་གི་བ་སྤུའི་བུ་གར་ཕྱོགས་བཅུའི་རྒྱལ་བ་སྲས་
བཅས་རྣམས་བཞུགས་པར་མོས་ཏེ་ནང་མཆོད་ལྕེ་ཐོག་ཏུ་བཞག་ནས་ཨ་མྲྀ་ཏ་སོགས་ཀྱིས་
སྒྲུབ་གཞིའི་ནང་མཆོད་ཕུལ་བས་ལུས་ཀྱི་ལྷ་རྣམས་འདུད་རྩིས་ཚིམ་པར་བསམ། རྒྱུད་པས།
མགྲོན་ཐམས་ཅད་བདུད་རྩིས་ཚིམ་པར་གྱུར་ཅེས་ཐོད་པ་རང་གནས་སུ་འཇོག་པ་ཡིན། ནང་
མཆོད་ལ་ཐུན་མོང་དང་ཐུན་མོང་མ་ཡིན་པའི་ཁྱད་པར་ཞིག་ཡོད་དམ། སྙིང་པོའི་རྣལ་འབྱོར་མ་
བཞི་དང་། སྒོ་མཚམས་མ་བརྒྱད་ཀྱིས་ཐོད་པའི་བདུད་རྩི་ལྔ་སྔགས་ཀྱིས་འབུལ་བ་འདི་ནང་
མཆོད་དང་གསང་མཆོད་ལ་སྦྱར་བ་གཉིས་ཡོད་ཀྱང་ཁྱ་དགེ་དཔོན་སློབ་ཀྱིས། གསང་བའི་ལྷ་
མོས་གསང་རྫས་ཕུལ་བས་གསང་མཆོད་ཀྱི་ཐ་སྙད་བཏགས་པ་ཙམ་ལས་དོན་ལ་ནང་མཆོད་

ཡིན་གསུངས་པ་ཀུན་མཁྱེན་གོང་མའི་གསུང་རྒྱུན་ཡིན་རྒྱུ་རེད། བླ་མའི་གསུང་བཤད་མི་དྲན་
འདུག་གསུངས། དེ་ནས་གནས་བཞི་དང་མཁའ་གསང་བརླབ་སྟེ་དགའ་བཞི་སྐྱེས་པ་ལས་ལྷ་
རྣམས་བདེ་ཆེན་གྱིས་ཚིམ་པར་བསམ་པ་གསང་མཆོད། དཀྱིལ་འཁོར་བའི་ལྷ་རྣམས་བདེ་བ་
ཆེན་པོའི་ཡེ་ཤེས་དང་སྟོང་ཉིད་དབྱེར་མེད་ལ་ཆུ་ལ་ཆུ་བཞག་པ་ལྟར་རོ་གཅིག་ཏུ་ཞུགས་པའི་
དེ་ཁོ་ན་ཉིད་ཀྱི་མཆོད་པ་སྟེ། ཕྱི་ནང་གསང་བ་དེ་ཁོ་ན་ཉིད་ཀྱི་མཆོད་པ་བཞི་པོ་འདིའི་སྟེང་
རིམ་གཉིས་ཡོངས་རྫོགས་ཀྱི་སྨིན་བྱེད་ཚང་བས་གནད་ཆེ། གུང་ཐང་འཇམ་པའི་དབྱངས་
ཀྱིས། ཕྱི་མཆོད་ནི་བུམ་དབང་དང་བསྐྱེད་རིམ། ནང་མཆོད་གསང་དབང་དང་སྒྱུ་ལུས། གསང་
མཆོད་ཤེར་དབང་དང་འོད་གསལ། དེ་ཁོ་ན་ཉིད་ཀྱི་མཆོད་པ་དབང་བཞི་པ་དང་། ལམ་ཟུང་
འཇུག་དང་འབྲེལ་བའི་མཆོད་པ་སྟེ། གསང་མཆོད་བདེ་སྟོང་དབྱེར་མེད་དང་། དེ་ཁོ་ན་ཉིད་
བདེན་གཉིས་དབྱེར་མེད་ཀྱི་མཆོད་པ་ཡིན་པས་སྒྱུ་ལུས་དང་འོད་གསལ་ཟུང་འཇུག་གི་དམིགས་
རྣམ་འཕྲོད་དགོས་གསུངས་པ་ལེགས་བཤད་ཟླ་མེད་ཡིན། སྔར་མ་ཤེས་ཀྱང་དེ་ལྟར་གསུངས་
པ་ན་རྗེ་ཡབ་སྲས་ཀྱི་གསུང་རབ་ནའང་གསལ་བས་གསང་མཆོད་ལ་ཕོ་ཉ་མོ་སྙིང་ག་ནས་སྤྲོས་
ཏེ་ཕུལ་བ་དང་སྙོམས་པར་ཞུགས་ནས་བདེ་སྟོང་སྦྱར། དེ་ཁོ་ན་ཉིད་ལ་ཟུང་འཇུག་གི་རྟོགས་
པ་དངོས་སམ། མ་མཐའ་དེ་ལ་གོ་བ་སྐྱེས་པ་ཚུན་ཆད་མཆོད་པར་ཕུལ་བས་ལྷ་རྣམས་ཟུང་
འཇུག་པའི་སྐུར་ལྷང་གིས་བཞེངས་པའི་མོས་པ་བྱ། ཡང་བླ་མཆོད་སྐབས་བདེ་སྟོང་དབྱེར་
མེད་ལ་མཉམ་པར་བཞག་སྟེ་དེ་ལ་མཉེས་པའི་ཆ་མཆོད་པར་གསུངས་པ་ལྟར་ན། བདེ་སྟོང་
དབྱེར་མེད་སྐྱེས་པ་ལ་མཉེས་པའི་ཆ་དང་། ཡེ་ཤེས་དེའི་བཞོན་པའི་རླུང་ལྷ་སྐུར་ཤར་བའི་ཟུང་
འཇུག་ཐོབ་པ་ལ་མཉེས་པའི་ཆ་ལ་བྱེད་དམ་སྙམ། དེ་ནས་སྔགས་མཆོད་ནི་མཆོད་པ་དང་།
བསྟོད་པ་ལ་འདོད་པ་གཉིས་ཡོད་ཀྱང་རང་ལུགས་དེ་ཉིད་བཅུ་བཞིའི་ཆིངས་ལས་འབྱུང་བ་ལྟར་
བས་མཆོད་བདེ་མཆོག་གི་སྒོས་ཆོས་དོན་ལ་སྒྲུབ་པའི་མཆོད་པ་ཡིན་པས། རང་གི་སྙིང་ག་

ནས་ཧེ་རུ་ཀ་ཞལ་གཅིག་ཕྱག་གཉིས་སམ་རང་འདྲ་སྤྲོས་ཏེ་གཙོ་བོའི་ཞབས་ཀྱི་མཐེ་བོང་ལ་
འཇུས་ནས། དཔལ་ཧེ་རུ་ཀས་སྔོན་སློབ་ལམ་དུ་ལམ་རིམ་གཉིས་སྤྱོད་པ་དང་བཅས་པ་ཉམས་
སུ་བླངས་པས་བདེ་སྟོང་གི་ཡེ་ཤེས་མཐར་ཕྱིན་ནས་འབྲས་དུས་སུ་སྐུ་ཐུགས་ཟུང་དུ་འཇུག་
པའི་ཁ་སྦྱོར་ཡན་ལག་བདུན་ལྡན་གྱི་གོ་འཕང་མངོན་དུ་མཛད་པའི་རྒྱུ་འབྲས་ཀྱི་ཡོན་ཏན་དྲན་
ནས་ལམ་ཡོངས་རྫོགས་ལ་དཔྱད་སྒོམ་དང་བཅས་སྔགས་གཉིས་བརྗོད་པས་མཉེས་པར་
བསམ། དེ་བཞིན་དུ་ཡུམ་རྡོ་རྗེ་ཕག་མོའི་ཞབས་ཀྱི་མཐེ་བོང་ལ་འཇུས་ཏེ་ཡོན་ཏན་སྔར་ལྟར་
དྲན་ནས་སྔགས་གཉིས་བརྗོད་པ་སོགས་ལྷག་མ་རྣམས་ལ་རིགས་འདྲ། སྔགས། ཌཱ་ཀི་ནཱི་ཡེ་
ཤར་གྱི་མཁའ་འགྲོ་མ་སོགས་བཞི་དང་། ཀ་ར་ཀ་ར་ཐུགས་འཁོར་ཤར་རྩིབས་ཀྱི་ཁཎྜ་ཀ་པཱ་
ལ། པྲ་ཙཎྜི་དེའི་ཡུམ་རབ་གཏུམ་མ་སོགས་བརྒྱད་དང་། ཨོཾ་ཕཊ་ཕཊ་སོགས་གསུང་འཁོར་གྱི་
དཔའ་བོ་ཡབ་ཡུམ་བརྒྱད། ཨོཾ་གཾ་སོགས་སྐུ་འཁོར་གྱི་དཔའ་བོ་ཡབ་ཡུམ་བརྒྱད། ཨོཾ་ཀཱ་ཀ་
སྐྱེ་སོགས་སྒོ་མཚམས་མ་བརྒྱད་རྣམས་ཕྱོགས་གཡོན་སྐོར་དང་མཚམས་གཡས་སྐོར་དུ་སྔར་
ལྷ་བཀོད་པའི་རིམ་པ་ལྟར་འགྲོ་དགོས། རང་གི་སྙིང་ག་ནས་ཧེ་རུ་ཀ་ལྷ་གྲངས་སྤྲོས་ཏེ་གཙོ་
འཁོར་ཐམས་ཅད་ཀྱི་ཞབས་ལ་འཇུས་ཏེ་སྔར་ལྟར་བྱས་ཀྱང་ཆོག་གམ་སྙམ། དེ་ནས་ན་མོ་བྷ་
ག་ཝ་ཏེ་ཝཱི་རེ་ཤཱ་ཡ་སོགས་ཡབ་ཀྱི་རྐང་བརྒྱད་དང་། ན་མོ་བྷ་ག་ཝ་ཏེ་བཛྲ་ཝཱ་ར་ཧི་སོགས་
ཡུམ་གྱི་རྐང་བརྒྱད་ཀྱིས་ལྷ་ཐམས་ཅད་ཀྱི་ཞབས་ཀྱི་མཐེ་བོང་ལ་འཇུས་ཏེ་བསྟོད་པར་བསམ་
གསུངས་པ་ལས་གསུང་བཤད་གཞན་མ་གནང་སྟེ། འོད་གསལ་རྩལ་ཏུ་བཏོན་པའི་གནད་ཅིག་
ཡིན་འདུག སྔགས་དོན་སྐད་གཉིས་ཤན་སྦྱར་ན་དེས་གོ །དེ་ན་བསྟོད་པ་སྟེ་འཇིགས་བྱེད་ཀྱི་
འཇམ་དཔལ་གསེར་མདོག་མ་ལྟ་བུ་ཡིན། དགའ་ལྡན་གྱི་གཉན་རྩེ་ཚང་གི་རི་ཁྲོད་པ་རྣམས་
རྐང་བརྒྱད་ལ་ཌ་མ་རུ་འཁྲོལ་ཏེ་ཧཱུཾ་ཧཱུཾ་ཕཊ་གསུམ་ལ་འཁྱུད་རྒྱ་ལན་གསུམ་བྱེད་པ་རྒྱུད་སྟོད་ཀྱི་
ཕྱག་བཞེས་ཡིན་འདུག་ཅེས་ཡེ་ཤེས་དགེ་ལེགས་ལས་ཐོས་ཀྱང་ཨ་མཆོག་གི་རྒྱུད་པར་མེད།

ཨ་རིག་དགེ་བཤེས་ཀྱིས་འདི་དག་ལ་ཧུང་ཧཱུམ་ཞེས་གསུངས་པ་སྔ་མ་ཧཱུཾ་ཐུང་དང་། ཕྱི་མ་ཧཱུཾ་
རིང་ས་བོན་དུ་བསམ་པ་རེད། ཧྲ་ཧྭ། ཧཱུྃ་ཧཱུྃ་ལ། རྒྱུད་པས་ཧྲ་ཧྲ། བྲོམ་ཁྲོམ་ཞེས་དང་། དབུས་
ཀྱི་དགེ་བཤེས་འགའ་དྭགས་ཚང་དང་རོ་མ་ཚང་བ་གཉིས་ཀྱིས། ཧོར་ཧར། ཧ་རོམ་ཧ་རོམ།
ཞེས་དང་། དགའ་ལྡན་གྱི་དགེ་བཤེས་རྔ་པའི་སྔོ་ཤུལ་ཚང་གིས། ཧར་ཨོའུམ། ཞེས་ཀློག་པར་
ཡེ་ཤེས་དགེ་ལེགས་ལས་ཐོས། སྐྱབས་མགོན་རྡོ་རྗེ་འཆང་ནས། གདུགས་དཀར་གྱི་ཧིཡཱཾ་ལ།
བྷིཥཊོང་དང་། ཧིཏྟོན། ཤེར་སྙིང་གི། ཤ་ར་དྭ་ཏིའི་བུ་ལ། ཤ་རད་བ་ཏིའི་བུ་དང་། ཤ་ར་དོ་
ཏིའི་བུ་ཞེས་བཀླག་ཚུལ་མི་འདྲ་བ་བྱས་ན་རྒྱ་གར་ཤར་ནུབ་ལྷོ་བྱང་སོ་སོའི་ཀློག་ཚུལ་གཅིག་
ལ་འགྲིག་ཡོང་གསུངས་པ་ཞར་བྱུང་ངོ་། དྲུག་པ་ལྷ་བསྒོམ་ཞིང་དག་པ་དྲན་པ་ནི། ཐ་མལ་གྱི་
སྣང་ཞེན་གྱི་གཉེན་པོར་སྐུ་གསུམ་གྱི་བདག་ཉིད་ཀྱི་གཙོ་འཁོར་ཡོངས་རྫོགས་ལ་ང་རྒྱལ་
གསལ་སྣང་སྒྲུབ་པ་སྟེ། ཐོག་མར་གཙོ་བོ་གཅིག་པུ་དང་། རིམ་པས་དུར་ཁྲོད་ནས་གཙོ་བོའི་
བར་དང་། དབུས་ནས་མཐལ། ཏོག་ནས་རྡོ་རྗེ་ས་གཞིའི་བར། ལྷ་སོ་སོའི་རལ་པ་ནས་གདན་
གྱི་བར་ཡས་མས་གཡས་སྐོར་གཡོན་སྐོར་དུ་གསལ་སྣང་སྒྲུབ་སྟེ་དཔྱད་སྒོམ་དང༌། རགས་
རིམ་ཤར་བ་ན་ལྷ་དེ་ངའོ་སྙམ་དུ་ང་རྒྱལ་དང་འཇོག་སྒོམ་བསྲེས་ནས་བསྒོམ་པ་གལ་ཆེ། བྱིང་
རྒོད་གཅོད་པའི་སྟེང་འོག་གི་ཕྲ་མོ་གང་ལའང་སྦྱར་ཆོག དག་པ་ལ། གསང་འཇིགས་སོགས་
ལས་གཙོ་ཆེར་ལམ་གྱི་དག་པ་སྦྱར་ཞིང་། འདིར་སྔགས་ཀྱི་དག་པ་གསུངས་ལ། སྔགས་ཀྱང་
ལམ་གྱི་ངོ་བོ་ཡིན་པས་དག་པ་དྲན་ཚུལ་མི་འདྲ་བ་ལས་དོན་འདྲ། དེ་ཡང་ཨོཾ་ཀ་ར་ཀ་ར་ཧཱུྃ་
ཕཊ་སོགས་དཔའ་བོ་ཉེར་བཞིའི་སྔགས་བརྗོད་པས་སོ་དང་སེན་མོ་བསྐྱེད་པ་སོགས་ཀྱི་
ཁམས་ཉེར་བཞི་དཔའ་བོ་ཉེར་བཞིའི་རང་བཞིན་དུ་བསམ་སྟེ་ཤུགས་ལ་རྩ་ཉེར་བཞི་དཔའ་མོར་
ཡང་དྲན། སྒོ་མཚམས་མ་སོགས་ཀྱི་དག་པའང་དེ་ལྟར་དྲན་པ་ནི་ལྷའམ་ནང་རྩ་ཁམས་ཀྱི་དག་
པའོ། །ཨོཾ་ཀ་ར་ཀ་ར་སོགས་ཡབ་ཀྱི་རྩ་སྔགས་དང་། ཨོཾ་ཨོཾ་ཧ་སོགས་ཀྱི་ཡབ་ཀྱི་གོ་ཆ་ལས་

ཕྱག་རྒྱ་དྲུག་དང་། ཉེ་བའི་ཕྱག་རྒྱ་རྣམས་ཏེ། མགུལ་རྒྱན། དོ་ཤལ། རྣ་རྒྱན། སྐ་རགས་རྣམས་
ཟུར་དུ་ཡོད་པས་འདིར་ཡོངས་གྲགས་དང་མི་འདྲ་བར། སྤྱི་གཙུག་གི་ནོར་བུ། འཁོར་ལོ།
ཚངས་སྐུད། ཐལ་ཆེན། སེ་རལ་ཁ། སྐེ་རྒྱན་རྣམས་རྩ་སྔགས་ཀྱི་རང་བཞིན་དང་། ལག་གདུབ་
གཉིས། དཔུང་གདུབ་གཉིས། རྐང་གདུབ་གཉིས་ཏེ་དྲུག་དཔའ་བོའི་གོ་ཆའི་སྔགས་དྲུག་དག་
པའི་རང་བཞིན་དུ་བྱེད་པ་ཀུན་སྤྱོད་ཀྱི་དགོངས་པར་རྣལ་འབྱོར་རོལ་པའི་དགའ་སྟོན་ལས་
གསུངས། ཨོཾ་བཛྲ་ཝཱ་ར་ཧི་སོགས་ཡུམ་གྱི་ཕྲེང་སྔགས་ལས་མགུལ་རྒྱན། ཤྲཱི་བཛྲ་སོགས་
ཡབ་ཀྱི་སྙིང་པོ་ལས་ཐོད་པའི་དོ་ཤལ། བྷིཧ་ཧ་སོགས་ཡབ་ཀྱི་ཉེ་སྙིང་ལས་རྣ་རྒྱན། སརྦ་བུདྡྷ་
སོགས་ཡུམ་གྱི་ཉེ་སྙིང་ལས་གླང་ལྤགས། ཨོ་ཨོ་བོ་སོགས་ཡུམ་གྱི་གོ་ཆ་ལས་སྐ་རགས། ཨོཾ་
ཌཱ་ཀི་ནཱི་སོགས་མཁའ་འགྲོ་མ་བཞི། དཔའ་མོ་ཉེར་བཞི། སྒོ་མཚམས་མ་བརྒྱད་དེ་རྣལ་འབྱོར་
མ་སོ་དྲུག་གི་སྔགས་ལས་ཐོད་པ། བཛྲ་བི་རོ་ཙ་ནི་སོགས་ཡུམ་གྱི་སྙིང་པོ་ལས་བྱུང་བའི་ཐོད་
སྐམ་གྱི་དབུ་རྒྱན་ཏེ། སྔགས་ཐམས་ཅད་བདེ་སྟོང་གི་ཡེ་ཤེས་སྔགས་ཀྱི་རྣམ་པར་ཤར་བ་ཡིན་
པས་རྒྱན་དྲུག་སོགས་སྔགས་དེ་དག་གི་རང་བཞིན་བདེ་སྟོང་དབྱེར་མེད་དུ་མོས། རྒྱན་དྲུག་
སོགས་དངོས་སུ་ཡོད་ན་སྔར་ལུས་དཀྱིལ་གྱི་སྐབས་ལྟར་སྔགས་དེ་ལ་ཐིམ་པས་སྔགས་ཀྱིས་
ཉེར་ལེན་དང་། རྒྱན་དྲུག་གིས་ལྷན་ཅིག་བྱེད་རྐྱེན་ནམ། ཡང་ན་རྒྱན་གྱིས་ཉེར་ལེན་དང་།
སྔགས་ཀྱིས་ལྷན་ཅིག་བྱེད་རྐྱེན་ལས་རྒྱན་དྲུག་སོགས་སུ་ཤར་བ་དེས་ལུས་ལ་བརྒྱན། དངོས་
སུ་མེད་ན་སྔགས་དེ་རྣམས་ལས་བྱུང་བའི་རྒྱན་གྱིས་བརྒྱན་པར་བསམ་པ་ནི་ཕྱི་རྒྱན་གྱི་དག་
པའོ། །ཁ་ཊཾ་དངོས་སུ་ཡོད་ན་བཟུང་། མེད་ན་རང་གི་སྒལ་ཚིག་ཁ་ཊཾ་དུ་མོས་ལ་ལྷ་སྐུའི་དག་
པ་སྦྱར་ནས་ཁ་ཊཾ་ཀ་ལྷའི་སྐུ་བདེ་བ་ཆེན་པོ་དང་ཌ་མ་རུས་ཤེས་རབ་སྟོང་པ་ཉིད་ཀྱི་སྒྲ་སྒྲོགས་
པར་བསམ་ལ་བཟུང་། ཡབ་ཡུམ་གཉིས་ཀྱང་ཐབས་ཤེས་ཀྱི་ཆ་ཡིན་པས་ཉིན་མོའི་སྒྲས་བསྟན་
པའི་ཐབས་བདེ་ཆེན་ཧེ་རུ་ཀ་དང་། མཚན་མོའི་སྒྲས་བསྟན་པའི་ཤེས་རབ་ཕག་མོར་ཤར།

ཐབས་ཤེས་ཟུང་འབྲེལ་གོམས་པས་སྲིད་ཞིའི་མཐའ་བཀག་སྟེ་འཁོར་བ་བག་ཆགས་དང་
བཅས་པ་སྤངས་པའི་མི་གནས་པའི་མྱང་འདས་ལས་བྱུང་བ་དཔའ་བོ་བཅོམ་ལྡན་འདས་ཧེ་རུ་
ཀ་ནི་རྣམ་ཤེས་དྲུག་པ་ཡིད་ཀྱི་རྣམ་ཤེས་རྣམ་པར་དག་པའི་སྤྲུལ་པ་ཆོས་དབྱིངས་ཡེ་ཤེས་ཀྱི་
ངོ་བོ། ཆོས་ཐམས་ཅད་རང་བཞིན་གྱིས་རྣམ་པར་དག་པའི་སྟོང་ཉིད་རྟོགས་པའི་ཡེ་ཤེས་ཀྱི་
ཡུལ་སེམས་རང་བཞིན་གྱི་རྣམ་པར་དག་པའི་དབྱིངས་དེ་ཉིད་ཕག་མོའི་གཟུགས་སུ་བསྟན་པ་
སྟེ། དེ་རྣམས་ཀྱང་སྔར་ལྟར་ཤིའི་དོན་བདེ་སྟོང་གཉིས་ཆུ་ལ་ཆུ་བཞག་པ་ལྟར་དབྱེར་མེད། ཧེ་
ཆོས་ཀྱི་བདག་མེད། རུ་གང་ཟག་གི་བདག་མེད། ཀ་སྟོང་ཉིད་དང་དེ་རྟོགས་པའི་ཡེ་ཤེས་རྣམ་
པ་མཐུན་པ་སྟེ་བདེ་སྟོང་གཉིས་སུ་མེད་པའི་ཡེ་ཤེས་རྣམ་པར་དག་པའོ་ཞེས་ལྷ་དང་ཕྱག་
མཚན་གྱི་དག་པའོ། ། ༈ བཞི་པ་སྐབས་འདིར་རྫོགས་རིམ་རྣལ་འབྱོར་ཆེན་པོ་བསྒོམ་པ་ནི་
ལྷོ་བྲག་མར་པ་ཡབ་སྲས་ཀྱིས་ཐུན་སྟོད་ལ་བསྐྱེད་རིམ་དང་། ཐུན་སྨད་ལ་རྫོགས་རིམ་བསྒོམ་
པར་གསུང་བ་དང་འགྲིག འདིར་རྗེས་གཞིག་གི་སྡུད་རིམ་ཙམ་གསུངས་པས་སྔོན་དུ་ལྟེ་བའི་
སྤྲིན་སྒྲ་གཏུམ་མོ། རྡོར་བཟླས། དེ་ནས་ཨ་ཨཱསོགས་རྗེས་གཞིག་གི་སྡུད་རིམ་བསྲེ་བ་དང་
བཅས་སྦྱར་ན་རླུང་དབུ་མར་སྡུད་པའི་ཐབས་ཚང་། འདིའི་སྟོང་པར་སྦྱངས་པས་འོད་གསལ་
དང་། ལྷར་བཞེངས་པས་སྒྱུ་ལུས་ཀྱི་ཉམས་ལེན་འོང་བས་བཟླས་པ་བཞག་ནས་རྫོགས་རིམ་
རྒྱས་པར་བསྒོམ་ཀྱང་ཆོག་མོད། ལས་དང་པོ་པས་བསྐྱེད་རིམ་གཙོ་བོ་དང་། རྫོགས་རིམ་ཐུན་
རེ་ཙམ་ཞར་བྱུང་དུ་བསྒོམ་པ་ཡིན་པས་རང་ཧེ་རུ་ཀའི་ང་རྒྱལ་ལ་གནས་པས་དབྱངས་གསལ་
ངག་ཏུ་བརྗོད། དབྱངས་གསལ་ལས་འོད་ཟེར་སྣ་ལྔ་འཕྲོ་བའི་དཀར་པོའི་སྣེར་སྐུ་འཁོར། དམར་
པོའི་སྣེར་གསུང་འཁོར། སྔོན་པོའི་སྣེར་ཐུགས་འཁོར་ཏེ་འཁོར་ལོ་གསུམ་མམ་ལྔའི་ལྷ་ཚོགས་
སྣ་བུག་གཡས་པ་ནས་རྫོགས་རིམ་གྱི་སྐབས་ཡིན་པས་རླུང་དང་འགྲོགས་ནས་འཕྲོས། སྣོད་
ཀྱི་མ་དག་པ་སྦྱངས་ཏེ་གཞལ་ཡས་ཁང་དུ་བསྒྱུར། བཅུད་ཀྱི་སེམས་ཅན་ལ་དབང་བསྐུར།

ལམ་ལ་བཀོད། སྒྲིབ་པ་སྦྱངས་ཏེ་ས་འོག་སྐུ་འཁོར། ས་སྟེང་གསུང་འཁོར། ས་བླ་ཐུགས་
འཁོར་གྱི་ལྷ་ཚོགས་སུ་བྱས། འོད་ཟེར་གྱི་སྣེར་མཆོད་ལྷ་སྤྲོས་ཏེ་གདོད་ནས་གྲུབ་པའི་དཔའ་
བོ་དང་རྣལ་འབྱོར་མ་རྣམས་མཆོད་པས་མཉེས་པར་བྱས། ཟག་མེད་ཀྱི་བདེ་བའི་ངོ་བོར་ཞུ་བ་
གསར་དུ་ལྷར་བཀོད་པ་དང་འདྲེས། རང་གི་སྣ་བུག་གཡོན་པ་ནས་ཞུགས་ཏེ་ལྟེ་བར་གནས་པ་
ཡོངས་སུ་གྱུར་པ་ལས་དབྱངས་གསལ་གྱི་གཟུགས་བརྙན་དང་ལྡན་པའི་ཟླ་བ་དཀར་ལ་དམར་
མདངས་ཅན། དེའི་དབུས་སུ་ཧཱུཾ་ཡིག་དཀར་དམར། དེ་དང་ཟླ་བ་གཉིས་ཡོངས་སུ་གྱུར་པ་
ལས་ཧེ་རུ་ཀ་དཀར་པོ་ཞལ་གཅིག་ཕྱག་གཉིས་ཡབ་ཡུམ་ནམ་མཁའི་འཇའ་ཚོན་ལྟ་བུ་རྒྱ་སྲན་
ཙམ་ལ་སེམས་ཞུགས་པ་བཞིན་དུ་བསྒོམ། ཆོ་གའི་ཚིག་ལ་མི་གསལ་ཀྱང་དེའི་ཐུགས་ཀར་ཧཱུཾ་
དགོས། ཧཱུྃ་ལས་བདེ་བ་ཆེན་པོའི་རང་བཞིན་གྱི་འོད་ཟེར་དང༌། ཡེ་ཤེས་སེམས་དཔའ་ཡབ་
ཡུམ་གཉིས་སྙོམས་པར་ཞུགས་པའི་གསང་གནས་གཉིས་བསྐྱོད་པའི་སྒྱུ་མའི་དགའ་བའི་སྒྲས་
འགྲོ་བ་རྣམས་ལྷར་གསལ་བ་བཀུགས་ནས་དུར་ཁྲོད་ལ་ཐིམ་པ་ནས་ནཱ་ད་ཡང་མི་དམིགས་
པར་བསམ་པའི་བར་ཆོ་ག་ལྟར་སྡུད་རིམ་བྱས་ཏེ་བདེ་སྟོང་ལ་རྩེ་གཅིག་ཏུ་མཉམ་པར་འཇོག་
པའི་གནས་ལྟེ་བའི་རྩ་འཁོར་གྱི་དབུས་མ་ནོར་བ་དགོས། འདིར་ལུས་དཀྱིལ་མི་སྡུད། རྫོགས་
རིམ་ལ་སྔར་ཆོག་བསྒྲིག་མི་འདུག་ཀྱང་འདི་ལྟར་ན་བྱས་ཆོག་པ་འདྲ། དེ་ནས་སྐད་ཅིག་མའི་
སྔགས་གསུམ་བརྗོད་དེ་སླར་ཡང་སྔར་བསྒོམ་པ་ལྟར་གྱི་རྟེན་བརྟེན་པ་ཡོངས་རྫོགས་སུ་ལྡང་།
ཆོ་གའི་བར་སྐབས་སུ་རྟེན་བརྟེན་པ་ཡོངས་རྫོགས་ཕར་འགྱུར་ཚུར་འགྱུར་ལ་རྣམ་རྟོག་མེད་པ་
དགོས་སོ། ། ༈ གསུམ་པ་མཇུག་གི་བྱ་བ་བཟློས་པ་ལ། བསྐྱེད་རིམ་པའི་ཡིད་བཟླས་ནི།
རང་གི་ལྟེ་བར་ཉི་མ་ལ་ཧཱུཾ་མམ་ནཱ་ད་དཀར་དམར། དེ་ལས་རླུང་ཕྱིར་འཕྲོ་བ་ན་ཧཱུྃ་གི་གདངས་
ཀྱི་འཁོར་ལོ་ལྔའི་ལྷ་ཚོགས་འཕྲོས། འགྲོ་བ་རྣམས་འཁོར་ལོ་ལྔའི་ལྷར་བཀོད། ནང་དུ་རྔུབ་པ་
ན་ཨོཾ་གྱི་གདངས་ཀྱིས་སྣ་བུག་གཡོན་ནས་ཞུགས་ཏེ་ཧཱུྃ་མམ་ནཱ་དར་ཐིམ། ཨཱའི་གདངས་

ཀྱིས་གནས་པར་བསམ་ལ་རླུང་བཟུང་ནས་ཅུང་ཟད་མཉམ་པར་བཞག འདི་ལ་གསང་འདུས་
ལྟར་ས་བཅད་མ་སྟོང་ཙམ་དུ་ཅུང་ཟད་སྡོད་དགོས་ཀྱང་བདེ་མཆོག་སྨད་རྒྱུད་ལ་ཚུགས་ཡུན་
རིང་བས་དེ་འདྲ་མི་འདུག་གོ། བགྲང་ཕྲེང་མི་རུས་སམ། བོ་དི་ཙེའི་སྟེང་ལས་བཞི་དང་མཐུན་
པའི་རི་མོ་ཡོད་ཅེས་ཀུན་མཁྱེན་གོང་མས་ཁྲི་ངག་དབང་བཀྲ་ཤིས་པར་གསུངས་ལ། སངས་
རྒྱས་སྤྱན་མའི་སྤྱན་གྱི་མཚན་མ་ཡོད་པར་ཀུན་མཁྱེན་གོང་མའི་གསང་འདུས་བསྙེན་ཡིག་
ལས་གསུངས་པར་ཁྲི་ཆེན་རབ་བརྟན་རྒྱ་མཚོ་གསུངས་ཀྱང་ད་ལྟའི་པར་མ་ན་མི་འདུག་པ་
ཆད་དམ་སྙམ། ཕྲེང་ཆོག་ལ་སྐྱེ་མཆེད་བྱིན་རླབས་ཀྱི་ལྷ་པདྨ་གར་དབང་མ་ཡིན་པར། གོ་ཆའི་
པདྨ་གར་དབང་བསྐྱེད་ནས་སྭཱཧཱ་ཧུ་བཟླ་དགོས་ཞེས་ཁྱ་དགེ་དཔོན་སློབ་ཀྱི་བསྐྱེད་རིམ་དུ་
གསུངས་པ་ལྟར་འཐད་སྙམ་སྟེ། འདོད་འཇོ་སོགས་སུ་པདྨ་ནི་རྟི་དང་སཱ་ཧཱ་ཧུ་ཞེས་པའི་སྔགས་
གཉིས་འདམ་ག་མཛད་འདུག་པས་སོ། །བཟླས་པའི་ས་བོན་ལྟེ་བར་བཀོད་པ་སྔར་གྱི་རྫོགས་
རིམ་གྱི་རྒྱུན་དང༌། རྡོར་བཟླས་ཀྱི་ཆེད་ཡིན་པས་སྙིང་གར་བཀོད་ཀྱང་ཆོག རྩ་སྔགས་སྙིང་པོ་
ཉེ་སྙིང་གསུམ་སྦྲགས་ནས་འགོད་པ་དང་། རེ་རེ་འགོད་པའི་ལུགས་གཉིས་ལས་ཕག་མོའི་ཕྲེང་
སྔགས་ལྟ་བུ་ཤིན་ཏུ་རིང་བས་འདིར་རེ་རེ་འགོད་པ་བདེ་སྙམ། རྩེ་སྔགས་ཀྱང་མང་དུ་བཟླ་ན་
བཀོད་ཆོག་ལ། འདོད་ན་ལུས་དཀྱིལ་གྱི་ལྷ་ཡོངས་རྫོགས་ལའང་སྔགས་ཕྲེང་བཀོད། བདེ་
མཆོག་ལ་སྤྱིར་བཏང་གཡོན་སྐོར་དང་། གཡས་སྐོར་བྱེད་པའི་སྐབས་ཀྱང་ཡོད། བཟླས་བྱའི་
སྔགས་ནི། རྒྱུད་ལས། ས་སྟེང་ན་ནི་རིན་ཆེན་བཞི། །ཕྲེང་བའི་སྔགས་ནི་དམ་པ་ཡིན། །
ཞེས་གཙོ་བོ་ཡབ་ཡུམ་གྱི་རྩ་སྔགས་གཉིས། སྙིང་པོ་གཉིས། ཉེ་སྙིང་གཉིས། གོ་ཆ་གཉིས་ཏེ་
རིན་ཆེན་བཞིར་གྲགས་པ་དང་། འཁོར་ལ་རང་སྔགས་བཟླ་ཞིང་། དེའི་ཚེ་ཐུགས་ཀའི་ཧཱུཾ་གི་ནཱ་
ད་ལས་འོད་ཟེར་འཕྲོས་པའི་སྣེ་མོར་འཁོར་ལོ་ལྔའི་ལྷ་ཚོགས་སྤྲོས། འགྲོ་བའི་དོན་བྱས། སླར་
འདུས། ཧཱུཾ་གི་ནཱ་དར་ཐིམ་པར་བསམ་པ་དམ་ཚིག་གི་བཟླས་པ། ཆོས་ཐམས་ཅད་རང་བཞིན་

མེད་པ་མཉམ་པ་ཉིད་ཀྱི་ང་རྒྱལ་གྱིས་རྩ་སྔགས་རང་གི་ཞལ་དུ་ཞུགས། སྐུའི་དབྱིབས་རྒྱུད། རྡོ་
རྗེའི་ལམ་ནས་ཡུམ་གྱི་པདྨར་ཞུགས། དྷུ་ཏི་ནས་བརྒྱུད། ཞལ་ནས་ཐོན་ཏེ་རང་གི་ཞལ་དུ་
ཞུགས་པ་མགལ་མེའི་འཁོར་ལོ་ལྟར་འཁོར་བར་བསམ་པ་ཁྱོགས་བཟླས་སམ་དོ་ལིའི་བཟླས་
པ། ཚུར་སྔགས་ཕྲེང་ལྷོད་ཅིང་འཇམ་པ་དང་། ཕར་དྲག་ཅིང་རྩུབ་པ་འཕྲོས་ནས་བཟླ་བ་ཁྲོས་
པའི་བཟླས་པ། ལྷ་ཐམས་ཅད་ཀྱིས་སྐད་གདངས་དྲག་པོས་བཟླ་བ་ཁྲོ་བོའི་བཟླས་པའོ། །
བསྙེན་གྲངས་གྲུབ་ཆེན་སོ་སོའི་ལུགས་མི་འདྲ་བ་མང་ཡང་ཡབ་ཀྱི་སྙིང་པོ་འབུམ། ཡུམ་གྱི་
སྙིང་པོའང་འབུམ་བཟླ་བ་སྔོན་གྱི་ཕྱག་ལེན་ཡིན་ཞེས་གླིང་འཇམ་དབྱངས་ལས་ཐོས། ཕྲེང་
སྔགས་གཉིས། ཉེ་སྙིང་གཉིས། གོ་ཆ་གཉིས་བཅས་ལ་གྲངས་བཅད་མི་དགོས་པས་ཅི་འགྲུབ།
འཁོར་ལ་རང་སྔགས་མ་ཐུབ་ན་ཧཱུྃ་ཁཾ་གཉིས་གཙོ་བོ་ཡབ་ཡུམ་གྱི་ས་བོན་ཡིན་པས་དོར། མ་
ནི་ཀུན་གྱི་ཀླད་ཀོར་དུ་འགྲོ་བས་མི་དགོས། ལྷག་མ་རིརཾ་ལི་ལཱིབཞི་མཁའ་འགྲོ་མ་བཞི། ཀཾ་ཁཾ་
གཾ་གྷོ་ངོ་ཙི་ཚོ་ཛོ་བརྒྱད་ཐུགས་འཁོར། ཛྷ་ཉི་ཊཾ་ཐཾ་ཌ་ཌྷ་ཎཾ་ཏཾ་བརྒྱད་གསུང་འཁོར། ཐཾ་དཾ་དྷཾ་ནཾ་
པཾ་ཡཾ་ཁཾ་གྷོ་བརྒྱད་སྐུ་འཁོར། ཡཾ་རཾ་ལཾ་ཝཾ་ཤཾ་ཏཾ་སཾ་ཧཾ་རྣམས་སྒོ་མཚམས་མ་བརྒྱད་ཀྱི་ས་བོན་
ཡིན་པས་དེ་དག་གི་འགོར་ཨོཾ་དང་། མཐར་ཧཱུཾ་ཧཱུཾ་ཕཊ་སྦྱར་བ་ཁྲི་བཟླ། སྔགས་ཕྲེང་འགོད་ཚུལ་
ཤར་གྱི་མཁའ་འགྲོ་མའི་ཐུགས་ཀར་ཨོཾ་རཾ་ཧཱུཾ་ཧཱུཾ་ཕཊ། བྱང་གི་ལཱ་མའི་ཐུགས་ཀར་ཨོ་རཾ་ཧཱུཾ་ཧཱུཾ་
ཕཊ། ཞེས་སོགས་ཕྱོགས་གཡོན་སྐོར་དང་། མཚམས་གཡས་སྐོར་དུ་འགོད་པར་ཀུན་མཁྱེན་
གོང་མས་ཁྱ་དགེ་དཔོན་སློབ་ཀྱི་དྲིས་ལན་དུ་གསུངས། ཨོཾ་དང་། ཧཱུཾ་ཧཱུཾ་ཕཊ་བརྗོད་དུས་ཐམས་
ཅད་ཀྱི་ཨོ་སོགས་བརྗོད་པའི་ཚུལ་གྱིས་བཟླ། ཡེ་ཤེས་འབེབས་སྔགས་ཁྲི་ཁ་སྐོང་གི་སྦྱིན་
སྲེག་དང་བཅས་དགོས། འབེབས་སྔགས་དབང་ཆོག་གི་སརྦ་བིད་མ་ཧེ་སོགས་དཔའ་བོ་
བསྐུལ་བའི་སྔགས་དང་། ཏི་མཧཱ་ཀྲོ་དྷ་སོགས་དང་། ཧཱུྃ་ཧ་ཨ་དྷེའི་ཡི་གེ་བཟླ་བའི་ལུགས་
གསུམ་དང༌། དེ་དག་ཀྱང་ཡབ་རྐྱང་ངམ། ཡབ་ཡུམ་གཉིས་ཀའི་སྙིང་པོའི་མཐར་སྦྱོར་བའི་

ལུགས་གཉིས་སྣང་ཡང་རང་ལུགས་ཡབ་ཀྱི་སྙིང་པོའི་མཐར་ཡི་གེ་བཞི་གདག་པ་ཡིན། ཁྱོ་
དགེ་དཔོན་སློབ་ཀྱི་བསྐྱེད་རིམ་དུའང་འདི་བཞིན་བཟླ་བ་རྗེ་ཆོས་སྐྱོང་རྒྱ་མཚོ་སོགས་ཀྱི་དགོངས་
པ་ཡིན་གསུངས་པ་ཀུན་མཁྱེན་གོང་མའི་གསུང་རྒྱུན་ཏེ། དགའ་ལྡན་ཁྲི་པ་དབུས་སྟོད་རྒྱ་ར་
ཞེས་པར་འཁྲུངས་པས་རྒྱ་ར་ཆོས་སྐྱོང་རྒྱ་མཚོར་གྲགས་པའི་བདེ་མཆོག་བསྐྱེད་རིམ་དུ་ཡོད་
དོ། བཟླས་པའི་མཐར་ཡིག་བརྒྱ་བཟླས། གཏོར་འབུལ་མི་བྱེད་ན་ཉེར་བསྡུ་བྱ། གཏོར་མ་ཡིད་
ཀྱིས་སྤྲུལ་པའམ་ཆུ་ལ་སོགས་པའི་ནང་ཟན་གྱི་རྫས་ཙམ་མ་མཐའ་དགོས། ནང་མཆོད་ལྟར་
བྱིན་གྱིས་བརླབས། ཕོ་ཞེས་མགྲོན་ཕྱོགས་སྐྱོང་བཅས་སྤྱན་དྲངས་ལ་ཆུ་གཉིས་ཉེར་སྤྱོད་རོལ་
མོས་མཆོད། བླ་མས། ཀླུ་ལ་སོགས་པ་ཐམས་ཅད་སྤྱན་དྲངས་གསུངས་པ་རྒྱུད་པའི་ཚོགས་
འདོན་དང་འདོད་འཇོར་ཡང་ཡོད་པས་ཡོངས་གྲགས་ཀྱི་སྒྲུབ་ཐབས་འདིར་རྒྱུད་སྨད་པའི་འདོན་
ཆ་དང་མི་མཐུན་པ་ཅུང་ཟད་རེ་འདུག ལག་པ་གཉིས་ཁ་གྱེན་དུ་བསྟན་ལ་དབྱངས་གསལ་
ཚར་གཅིག་བརྗོད་པས་གཡས་པའི་མཐིལ་དུ་ཨཱ་ལི་དཀར་པོ་དང་། གཡོན་པའི་མཐིལ་དུ་ཀཱ་
ལི་དམར་པོ་གཉིས་གཡོན་སྐོར། དེ་ཡོངས་སུ་གྱུར་པ་ལས་དབྱངས་གསལ་གཟུགས་བརྙན་
ལྟར་གསལ་བའི་ཟླ་ཉིའི་རང་བཞིན་དུ་གྱུར་པའི་དབུས་སུ་ཧཱུྃ་དཀར་པོ་རེ་རེ། ཨོཾ་ཨ་ནུ་སོགས་
ཀྱི་སྔགས་བརྗོད་པས་ཟླ་ཉི་ཤུ་བཅས་ཞུ་བ་རྡོ་རྗེ་ཐལ་མོར་གྱུར། སོར་མོ་རྩེ་བསྣོལ་བའི་རྡོ་རྗེ་
ཐལ་མོ་བྱ། ལྷ་མོ་ཚད་མ་སོགས་བརྗོད་དེ་མཆོད་པའི་འཁོར་གསུམ་བདེ་སྟོང་དབྱེར་མེད་ཀྱི་
རྒྱས་བཏབ། ཐལ་མོ་ཁ་ཕྱེ་བའི་སྟེང་གཏོར་སྣོད་བཞག་པའམ་བཞག་པར་མོས། ལྗགས་བྱིན་
གྱིས་བརླབས། སྙིང་ག་ནས་ལྷ་མོ་རོ་རྡོ་རྗེ་མ་སྤྲོས་ནས་པད་ཀོར་སྔོན་དུ་འགྲོ་བའི་རྡོ་རྗེ་ཐལ་
མོ་སྦྱར་ཏེ་སེ་གོལ་གཏོག་ཅིང་། ཨོཾ་ཨཱཿབཛྲ་ཨ་ར་ལི་སོགས་ལན་གསུམ་གྱི་དང་པོས་གཙོ་བོ།
གཉིས་པས་ཡུམ། གསུམ་པས་མཁའ་འགྲོ་མ་བཞི་ལ་ཕྱོགས་གཡོན་སྐོར་དུ་ཕུལ། ཡབ་ཀྱི་རྩ་
སྔགསཨོཾ་ཀ་ར་ཀ་ར་སོགས་ལན་གཅིག་གིས་འཁོར་ལོ་གསུམ་གྱི་ལྷ་ལ་ཕྱོགས་གཡོན་སྐོར་

དང་མཚམས་གཡས་སྐོར། ཡང་ཨོཾ་ཨཱཿབཛྲ་ཨ་ར་ལི་སོགས་ལན་གཉིས་ཀྱིས་སྒོ་མཚམས་མ་
བརྒྱད་ལ་ཕྱོགས་གཡོན་སྐོར་དང་མཚམས་གཡས་སྐོར་དུ་ཕུལ། རིག་མ་བཅུ་དྲུག་གིས་
མཆོད། ཐཾ་རཾ་གྱིས་ནང་མཆོད་ཕུལ། ཡབ་ཡུམ་གྱི་རྐང་བརྒྱད་ཀྱིས་བསྟོད། སྲིད་པ་དང་མཉམ་
སོགས་ཀྱིས་འདོན་དོན་ལ་གསོལ་བ་བཏབ། ཕྱོགས་སྐྱོང་འོད་གསལ་དུ་བཅུག་ནས་ལྗགས་
བྱིན་གྱིས་བརླབས། གཏོར་སྔགས་ལན་གཉིས་ཀྱི་དང་པོས་ཕྱོགས་གཡོན་སྐོར། གཉིས་པས་
མཚམས་གཡས་སྐོར་དུ་ཕུལ། སོ་རྩི་ལ་བུ་རམ་བསྲེས་ཀྱང་ཆོག རིག་མ་བཅུ་དྲུག ནང་
མཆོད། ཡབ་ཀྱི་རྐང་བརྒྱད་ཀྱིས་བསྟོད། ལྷ་ཡི་ཚོགས་རྣམས་སོགས་ཀྱིས་འདོད་གསོལ་བྱ།
ཡིག་བརྒྱ་བཟླས། ཡོ་ག་ཤུདྨ་སོགས་ཀྱིས་པད་ཀོར་འཁྱུད་རྒྱ་དང་བཅས་གཡོན་པའི་མཐེབ་
སྲིན་གྱིས་སེ་གོལ་གཏོག་ཅིང་། འཇིག་རྟེན་པ་རྣམས་རང་གནས་སུ་གཤེགས། ཡེ་ཤེས་པ་
རང་ལ་བསྟིམས། གྲུབ་ཆེན་ནག་པོ་སྤྱོད་པས་མཛད་པའི། སྲིད་པ་གསུམ་འབར་སོགས་ཀྱིས་
སྨོན་ལམ་བཏབ། གཏོར་མ་ཐུན་མཚམས་སུ་ཕུལ་ཀྱང་རུང་། ཉེར་བསྡུ་ནི། ལྟེ་བའི་ཡེ་ཤེས་
སེམས་དཔའ་ཡབ་ཡུམ་སྙོམས་པར་ཞུགས། རང་དང་ལྟེ་གསང་གི་ལྷས་ཧཱུྃ་གླུར་བླངས་པའི་སྒྱུ་
མའི་དགའ་བའི་སྒྲས་འགྲོ་བ་རྣམས་བཀུགས་ཏེ་དུར་ཁྲོད་ལ་ཐིམ་པ་ནས་ཐུགས་འཁོར་གྱི་བར་
དུ་བསྡུས། ཐུགས་འཁོར་གྱི་ཤར་མཁའ་འགྲོ་མ། བྱང་ལཱ་མ། ནུབ་ཁཎྜ་རོ་ཧི། ལྷོ་གཟུགས་ཅན་
མ། ཤར་ལྷོའི་དེ་གཟུགས་ཅན་མ། ལྷོ་ནུབ་ཀྱི་དེ་ཁཎྜ་རོ་ཧི། ནུབ་བྱང་གི་དེ་ལཱ་མ། བྱང་ཤར་
གྱི་དེ་མཁའ་འགྲོ་མར་ཐིམ། ཤར་ལྷོའི་ཐོད་པ་གཟུགས་ཅན་མར་ཐིམ་པ་ནས་ལྷ་མོ་བཞི་ཡང་
རང་ངོས་ཀྱི་གཙོ་བོའི་ཞལ་བཞི་ལ་ཐིམ། ལུས་དཀྱིལ་གྱི་ལྷ་རྣམས་རང་རང་གི་གནས་སུ་ཐིམ་
སྟེ་རྩ་ཁམས་བྱིན་གྱིས་བརླབ་པའམ། ཡང་ན་ཆོ་ག་ལྟར་བསྡུས་ཏེ་རྩ་ཁམས་ཐམས་ཅད་ཀྱི་
འདུ་ས་སྙིང་ག་ཡིན་ལ། དེར་ཐིམ་པས་རྩ་ཁམས་ཐམས་ཅད་བྱིན་གྱིས་བརླབས་པར་བསམ།
དམ་ཚིག་པ་ཡབ་ཡུམ་ལྟེ་བའི་ཡེ་ཤེས་སེམས་དཔའ་ལ་ཐིམ་པ་ནས། ནཱ་ད་ཡང་མི་དམིགས་

པར་བསམ། ལུས་དཀྱིལ་གྱི་དཔའ་བོ་དཔའ་མོ་རྣམས་ལ་གོ་རིམ་མེད་ཀྱང་བསྡུ་དུས་བམ་ཙམ་
བྱས་ནས་སྡུད། སྟོང་པའི་ངང་ལས་ལྷ་ཡབ་ཡུམ་གྱི་སྐུར་བཞེངས་བསྲུང་འཁོར་ཐུན་མོང་བ་
གསལ་འདེབས་འདོད་ནའང་བཏབ། ཡབ་ཡུམ་གྱི་གོ་ཆའི་བསྲུང་བ། གནས་ཉེར་བཞིར་པཱུ་ཛ་
སོགས་ས་བོན་བཀོད་པ་གོ་ཆ་ཆེན་པོའི་བསྲུང་བ། གཡོན་པའི་མཐེབ་མཛུབ་ཀྱིས་ཕྱོགས་
བཞིར་སེ་གོལ་གཏོག་ཅིང་ཨོཾ་སུམ་བྷ་སོགས་ཞལ་བཞི་པའི་སྔགས་བརྗོད་དེ་ཚམ་རྔམ་སྔགས་
ཀྱི་བསྲུང་བ་སྟེ་བསྲུང་བ་གསུམ་བྱ། ཆོ་ག་རྒྱས་བསྡུས་ལྕང་སྐྱ་རོལ་པའི་རྡོ་རྗེས་ལས་དང་པོ་
པས་རྒྱས་པ་གལ་ཆེ་གསུངས། སྐྱབས་མགོན་རྡོ་རྗེ་འཆང་ནས་ཆོ་ག་རྒྱས་བསྡུས་ཀྱི་ཁྱད་པར་
མཁའ་གྲུབ་རིན་པོ་ཆེའི་གསུང་ཐོར་སོགས་གཞུང་ལས་བཙལ་དགོས་གསུངས། གང་ལྟར་
ལས་དང་པོ་བར་རྡོག་བདེ་བློ་དང་འཚམས་པ་གལ་ཆེ། བསྡུ་ཚུལ་དཔོན་སློབ་བྱམས་པ་དང་
པཎ་ཆེན་དཔལ་ལྡན་ཡེ་ཤེས་ཀྱི་གསུང་ལྟར་ཡིན། ཐུན་མཚམས་སུ་མཐོང་ཐོས་ཐམས་ཅད་
འཁོར་ལོ་བདེ་མཆོག་གི་སྐུ་དང་སྔགས་ཀྱི་གདངས་སུ་མོས་པའི་ཚངས་སྤྱོད་ལ་གནས་པ། བླ་
མ་སངས་རྒྱས་བྱང་སེམས་སྐུ་གསུང་ཐུགས་རྟེན་མཐོང་ཚད་བདེ་མཆོག་ཏུ་མོས་ལ་རྐང་
བརྒྱད་ཀྱིས་བསྟོད་པ། ཆོས་ཐམས་ཅད་ལྷན་སྐྱེས་ཀྱི་བདེ་བ་ཆེན་པོའི་རྣམ་རོལ་དུ་བལྟས་ཏེ་
འདོད་ཡོན་ལ་ལོངས་སྤྱོད་པ་སོགས་སྤྱོད་ལམ་གྱི་རྣལ་འབྱོར། ཁྲུས་ཀྱི་ཚེ་དབང་གི་སྐབས་
ལྟར་བྱ་བ་ཁྲུས་ཀྱི་རྣལ་འབྱོར། ཉལ་བའི་ཚེ་རང་ལྷར་གསལ་བ་རིམ་གྱིས་བསྡུས་ཏེ་ནཱ་དའི་
གཟུགས་ཀྱིས་སྟོང་ཉིད་ལ་མཉམ་པར་བཞག་ནས་གཉིད་ཀྱི་འོད་གསལ་བསྐྱངས་། ཐོ་རངས་
ཧེ་རུ་ཀ་ཡབ་ཡུམ་དང་། མཁའ་འགྲོ་མ་བཞིས་ཌཱ་མ་རུ་དང་གླུ་དབྱངས་ཀྱིས་བསྐུལ་ཏེ་འོད་
གསལ་ལས་ཧེ་རུ་ཀའི་སྐུར་ལྡང་། ཁ་ཟས་ཀྱི་རྣལ་འབྱོར་གཞུང་ལྟར་ལ་ལག་མཆོད་གྲུབ་ན་
ལེགས་པས་བྲག་དཀར་དཀའ་བཅུ་རིན་པོ་ཆེས་དཔོན་སློབ་བྱམས་པ། གསེར་ཁ་ཚང་། རྔ་པ་
སངས་རྒྱས་རྒྱ་མཚོ་སོགས་ཀྱིས་ལུགས་འགའ་གནང་བ་དང་། སེམས་ཉིད་ཚང་གིས་མཁའ་

སྤྱོད་མའི་ལག་མཆོད་ཁྲིད་པ་རྣམས་ཅུང་ཟད་མི་འདྲ་བའི་ཁྱད་པར་ཡོད། ཕྱི་རོལ་མཆོད་པ་
ལག་མཆོད་དང་བཅས་པའི་ཆོ་ག་རྗེ་ཡབ་སྲས་ཀྱིས་མཛད་པའང་འདིའི་ཆ་ལག་གལ་ཅན་
ཞིག་ཡིན་པས་ལྕང་སྐྱ་ངག་དབང་ཆོས་ལྡན་ལས་བྱ་ཁྱུང་མཁན་པོ་སྟག་སྡོང་དཀར་པོ་བ་བློ་
བཟང་ཆོས་དབྱིངས། དེ་ནས་ཁྱ་དགེ་དཔོན་སློབ་བློ་གྲོས་རྒྱ་མཚོ། སྟག་ཚང་དཔོན་སློབ་བློ་
བཟང་རབ་བརྟན། དེ་ལས་རྔ་རྒོད་ནམ་མཁའ་སེངྒེས་ཕྱག་ལེན་ཁྲིད་དེ་རྔ་རྒོད་རི་ཁྲོད་དུ་
ཚུགས་ཡོད། སྔ་དྲོ་ལངས་མ་ཐག་དང་། དགུང་མོ་ཐུན་མཐར། ཨོཾ་ཚུར་སྤྱོན་ཚུར་སྤྱོན་དཔའ་བོ་
ཆེ། སོགས་ཀྱིས་ཡུལ་ཉེར་བཞིས་མཚོན་དག་མ་དག་གི་བརྟན་གཡོ་ཐམས་ཅད་བདེ་སྟོང་
དབྱེར་མེད་ཀྱི་རྣམ་རོལ་ཏུ་སྤྲོ་ཞིང་བསྡུ་བའི་རྣལ་འབྱོར་དང་། ཟླ་རེ་བཞིན་དང་། ཁྱད་པར་
རྒྱལ་ཟླའི་ཡར་མར་གྱི་ཚེས་བཅུའི་མཆོད་པ། གཡོན་པའི་ཀུན་སྤྱོད་སོགས་མ་རྒྱུད་ཀྱི་སྒོས་ཀྱི་
དམ་ཚིག་མཐའ་དག་ལ་ཚུལ་བཞིན་བསླབ་ན་བགེགས་དང་བར་ཆད་ཀྱིས་མི་ཚུགས་ཤིང་།
ལྷག་པའི་ལྷས་བྱིན་གྱིས་རློབས་པ། སྐུ་གསུམ་ལམ་འཁྱེར་ཚང་བའི་བསྐྱེད་རིམ་གྱིས་རྫོགས་
རིམ་ཡོངས་རྫོགས་སྐྱེ་བའི་རྒྱུད་སྨིན་པར་བྱེད་ཅིང་། རབ་རྫོགས་རིམ་མཚན་ཉིད་ཚང་བ་རྒྱུད་
ལ་སྐྱེས་ནས་ཚེ་འདིའམ་བར་དོར་སངས་རྒྱ། མ་མཐའ་འང་སྐྱེ་བ་བརྒྱུད་ནས་མཆོག་འགྲུབ་པ་
དང་། འདིའི་བསམ་གཏན་བསྒོམ་པ་དང་། རྒྱུད་ཀྱི་གླེགས་བམ་བཀླག་པ་ཙམ་གྱིས་ཀྱང་ཆོས་
འདི་སྤྱོད་པའི་རྒྱལ་རིགས་སུ་སྐྱེ་ཞིང་། ལས་སྒྲིབ་ཚན་པོ་ཆེ་འདག འདི་ནས་འཕོ་ཚེ་ཤི་བ་
རྣམ་རྟོག་གིས་བཏགས་པ་ཙམ་ལས་གནས་ཁང་གཅིག་ནས་གཅིག་ཏུ་སྤོ་བ་ལྟར་དཔའ་བོ་དང་
རྣལ་འབྱོར་མ་རྣམས་ཀྱིས་གདུགས་རྒྱལ་མཚན་སོགས་མཆོད་པའི་ཡོ་བྱད་དང་གླུ་གར་གྱིས་
བསུས་ནས་ཕྱི་ནང་གི་མཁའ་སྤྱོད་དུ་ཁྲིད་དེ་བཅོམ་ལྡན་འདས་ཧེ་རུ་ཀ་ཡབ་ཡུམ་གྱིས་རྗེས་
སུ་བཟུང་ནས་ལམ་ལྷག་མ་མངོན་དུ་བྱས་ཏེ་དོན་གཉིས་ལྷུན་གྱིས་གྲུབ་པ་འབྱུང་ཞིང་། རྗེ་རིན་
པོ་ཆེའི་བཀའ་སྲོལ་འདི་ལ་བདེ་གསང་འཇིགས་གསུམ་ཡ་མ་བྲལ་བར་ཉམས་སུ་བླངས་ན་

གསང་བདེའི་ལམ་ལ་ཟུང་འཇུག་གི་ཡ་གྱལ་སྒྱུ་འོད་ཀྱི་ཉམས་ལེན་རྫོགས། འཇིགས་བྱེད་ལ་
གཉིས་ཀ་ཚང་བར་མ་ཟད། གནད་ལྔ་དང་། ཆོས་འགོ་ཐོན་པ་སོགས་རེད་འདའ་བའི་དྲིས་ལན་
ལྟར་ཡིན་པས་ཉིན་རེ་བདེ་གསང་འཇིགས་གསུམ་ཀའམ་བདེ་གསང་རེས་མོས། འཇིགས་
བྱེད་རྒྱས་བསྡུས་ཅི་རིགས་ཆག་མེད་བྱེད་པ་ཕྱག་ལེན་ཡིན། གུང་རུ་བྱམས་པ་བློ་གྲོས་ཀྱིས་
ལྕང་སྐྱ་རོལ་པའི་རྡོ་རྗེར་དྲིས་པའི་ལན་དུ། ལས་དང་པོ་པས་ཆོ་ག་གསུམ་འདོན་གསུངས་པའི་
ཤུགས་ལ་བློས་འཆུན་ན་རེ་རེའི་ནང་གསུམ་ཀའི་གནད་ཚང་བར་བསྡུས་ནས་ཉམས་སུ་ལེན་
ཚུལ་ཀྱང་བསྟན་ནམ་སྙམ། གང་ལྟར་ཆོ་ག་རྒྱས་བསྡུས་ཅི་རིགས་རེ་དང༌། རྫོགས་རིམ་སྨོན་
ལམ་གྱི་དེའི་ཐད་ཀ་ཙམ་རེའམ། མ་མཐའ་བླ་མཆོད་དམ། དགའ་ལྡན་ལྷ་བརྒྱ་མ་དང་། ཡོན་
ཏན་གཞིར་གྱུར་མའི་རྗེས་གསང་འདུས་སྨོན་ལམ་གྱི། ཞིང་གི་ཕུལ་བྱུང་ཐུགས་ཀྱི་དཀྱིལ་
འཁོར་ལ། ཞེས་སོགས་དང་། བདེ་མཆོག་གི། དེ་ནས་ཚེ་རབས་ཀུན་ཏུ་ལྷག་པའི་ལྷས། ཞེས་
པ་མན་ཆད་ཙམ་རེས་སྨོན་ལམ་བཏབ་སྟེ་ལམ་ཡོངས་རྫོགས་ལ་བག་ཆགས་ཅི་ཐེབས་ཀྱི་སྒོ་
ནས་བསྟན་པའི་སྙིང་པོ་དྲི་མ་མེད་པ་རང་གཞན་གྱི་རྒྱུད་ལ་རྒྱས་པར་བྱའོ། ། སྨྲས་པ། རྣལ་
འབྱོར་མ་རྒྱུད་དུང་ཕྱུར་ཕྲག་གཅིག་དང༌། བྱེ་བ་ཕྲག་དྲུག་གསུངས་པའི་རྒྱུད་ཀྱི་རྩེ། དཔལ་
ལྡན་འཁོར་ལོ་སྡོམ་པའི་ལམ་གྱི་གནད། བརྩེ་བས་འདོམས་མཛད་མགོན་དེར་བདག་ཕྱག་
འཚལ། །བླ་མའི་ཐུགས་བཅུད་བདུད་རྩིའི་རྡུལརེར་ཡང་། །མདོ་རྒྱུད་ལེགས་གསུང་གངྒའི་
རྡུལ་སྙེད་དུ། །འཆར་བ་ཟླ་གཟུགས་གཅིག་ཉིད་དྭངས་པའི་མཚོ། །ཇི་སྙེད་མཆིས་སུ་སྤྲོ་
བས་དཔེར་འོས་མིན། །ཉིན་ཚན་གང་དུ་བསྒོམ་ཀྱང་དེ་དང་དེར། །འཚང་རྒྱའི་གདམས་པ་
ཁ་པོ་འབྲུག་ལྟར་དུ། །སྒྲོགས་པའི་སྔོན་རབས་གདམས་པའི་ཆུ་བོ་བརྒྱ། །ཡབ་རྗེའི་གསུང་
རབ་རྒྱ་མཚོའི་ཆ་རེར་རྫོགས། །ལེགས་ཉེས་གསེར་དང་བོང་བ་མཉམ་གཟིགས་པའི། །
དོན་གཉེར་ཞན་པའི་ཆགས་བྲལ་སྐྱེ་བོ་དང༌། །ཕྱོགས་ལྷུང་ཚེར་མའི་ཁུང་བུར་ངལ་གསོ་བ། །

དེ་ཡི་ཡིད་ལ་ཟུག་རྔུའི་འཇིགས་སྟེར་ཡང་། །གཞུང་ལུགས་མང་ཐོས་རིགས་པའི་ནོར་གྱིས་
ཕྱུག །དམ་པའི་མན་ངག་སྙིང་ལ་གཅེས་འཛིན་པའི། །གཟུར་གནས་དག་ལ་གཏམ་འདིས་
འཕྲལ་ཡུན་གྱི། །ཕན་བདེའི་འབྲས་བཟང་བསྐྲུན་ལ་སོམ་ཉི་བྲལ། །དེ་ཕྱིར་རྒྱལ་བ་ཀུན་གྱི་
རྟོག་པའི་བཀའ། །འགག་མེད་རྡོ་རྗེའི་གསུང་གི་རང་སྒྲ་ཆེ། །རྣམ་དཔྱོད་མགྲིན་པའི་
གདངས་ལས་གྲེ་འགྱུར་སྟོང་། །ལེན་པའི་ལམ་རྙེད་ཁོ་བོ་སྐལ་བཟང་སྙམ། །དམ་པའི་
བཤེས་ཀྱི་ཞབས་པད་གུས་བསྟེན་ནས། །རྨད་བྱུང་ལམ་འདིར་ངལ་བ་བརྒྱ་ཕྲག་གིས། །
འབད་པའི་དགེ་ཚོགས་ཟླ་ཟེར་བྱེ་བ་བརྒྱས། །རོལ་པའི་འོ་མཚོའི་དགེ་ལེགས་འཛིན་པ་
དེས། །འཕགས་བོད་རྣལ་འབྱོར་དབང་ཕྱུག་བྱེ་བ་བརྒྱ། །ཚེ་གཅིག་ཉིད་ལ་མཁའ་སྤྱོད་རྡོ་
རྗེའི་གྲོང་། །བགྲོད་པའི་གཤེགས་ཤུལ་བདེ་བ་མཆོག་གི་ལམ། །དུས་མཐར་མི་ཉམས་
འཕྲིན་ལས་ཆེར་གསལ་ཤོག ཆེས་དཀོན་གསང་བ་སྔགས་ཀྱི་ཨ་མྲྀ་ཏ། །རྒྱལ་བའི་ཐུགས་
བཅུད་རིམ་གཉིས་ལམ་བཟང་གི། མཚན་ཙམ་འཛིན་པའང་བྱང་ཆུབ་རྡོ་རྗེ་ལྟར། །ཆེར་
བསྔགས་ལམ་འདིས་འགྲོ་ཀུན་སྒྲོལ་བར་ཤོག མ་འོངས་ཚེ་རབས་པདྨ་དཀར་པོའི་ཕྲེང་། །
དམ་པའི་ཉིན་བྱེད་འོད་ཀྱིས་མི་གཏོང་ཞིང་། །བཤད་སྒྲུབ་འདབ་རྒྱས་ཕན་བདེའི་ཟིལ་མངར་
གྱིས། །བསྟན་འགྲོའི་བུང་བའི་དགའ་སྟོན་རྒྱས་པར་ཤོག འཇམ་མགོན་ཐུགས་བཅུད་དཔལ་
ལྡན་སྲད་རྒྱུད་དང་། །དབེན་ས་སྙན་བརྒྱུད་ཟུང་གི་གདམས་པའི་མཛོད། །རྒྱུད་ལྡན་བླ་མའི་
ཞལ་གྱི་བདུད་རྩིའི་རྒྱུན། །མི་ནུབ་ཕྱོགས་དུས་ཀུན་ཏུ་རྒྱས་གྱུར་ཅིག །ཅེས་གྲུབ་ཆེན་ལཱུ་ཨི་
པའི་ལུགས་ཀྱི་དཔལ་འཁོར་ལོ་སྡོམ་པའི་རིམ་པ་དང་པོའི་ཁྲིད་ཀྱི་གསལ་བྱེད་ཧེ་རུ་ཀའི་ཞལ་
ལུང་ཞེས་བྱ་བ་འདི་ཡང་སྐུ་བཞིའི་བདག་ཉིད་ཁྱབ་བདག་འཁོར་ལོའི་མགོན་པོ་༧རྡོ་རྗེ་འཆང་
དཀོན་མཆོག་རྒྱལ་མཚན་དཔལ་བཟང་པོའི་ཞབས་དྲུང་ནས་ཁྲིད་ཞིབ་རྒྱས་ལན་དུ་མར་ཐོབ་
པའི་སྐབས་ཀྱི་གསུང་བཤད་རྣམས་ཕྱོགས་བསྒྲིགས་སུ་བྱས་ཆོག་པར་བླ་མ་ཡབ་སྲས་ཀྱི་

བཀའི་གནང་བ་ཐོབ་པ་བཞིན། གདམས་ངག་སྐལ་མཉམ་དུ་ནོད་པའི་ཆོས་མཐུན་གྱི་གྲོགས་དུ་
མའི་གསུང་གིས་ཡང་ཡང་བསྐུལ་བའི་ཐུགས་བཞེད་བསྐང་བ་དང་། གཙོ་ཆེར་རང་ཉིད་རྨོངས་
རྟུལ་དང་བརྗེད་ངེས་ཀྱི་དབང་དུ་སོང་བའི་དྲན་གསོར་དམིགས་ནས་དགེ་སློང་ཤེས་རབ་རྒྱ་
མཚོས་བཤད་སྒྲུབ་བསྟན་པའི་འབྱུང་གནས་དཔལ་ལྡན་བཀྲ་ཤིས་འཁྱིལ་གྱི་ཆོས་གྲྭར་དབུ་
བརྩམས་ཏེ། མཇུག་སྨན་ལུང་བཀྲ་ཤིས་ཆོས་འཕེལ་གླིང་དུ་རྫོགས་པར་བགྱིས་པའོ།། །།
སརྦ་མངྒ་ལཾ། །

276 

༄༅། ། གྲུབ་མཆོག་ལཱུ་ཨི་པའི་ལུགས་ཀྱི་དཔལ་འཁོར་ལོ་
སྡོམ་པའི་རྫོགས་རིམ་རྣལ་འབྱོར་ཆེན་པོའི་
དམར་ཁྲིད་ཧེ་རུ་ཀའི་ཞལ་གྱི་བདུད་རྩི་
ཞེས་བྱ་བ་བཞུགས་སོ། །
༄༅། །ན་མ་ཤྲཱི་ཧེ་རུ་ཀཊཱ་ཀཱི་ནི་ཤྱབརྟན་དང་གཡོ་བའི་འཁོར་ལོ་མ་ལུས་པ། །
ལྷན་སྐྱེས་བདེ་བ་མཆོག་གི་རྣམ་རོལ་ཏུ། །སྡོམ་མཛད་དཔའ་བོའི་དབང་ཕྱུག་བླ་མ་དང་། །
གྲུབ་མཆོག་ཀུན་ཏུ་དགེ་བའི་ཞབས་ལ་འདུད། །དཔྱིད་ཐིག་མཉམ་སྦྱོར་རྡོ་རྗེའི་སྐུར། །
གང་ལས་བགྲོད་པའི་ལམ་གྱི་གནད། །མ་བཅོས་རྫོགས་རིམ་རྣལ་འབྱོར་ཆེ། །བླ་མའི་
གསུང་བཞིན་འགོད་པར་བྱ། །དེ་ཡང་སྟོན་པ་ཡང་དག་པར་རྫོགས་པའི་སངས་རྒྱས་དེ་ཉིད་
ཀྱིས་དང་པོར་བྱང་ཆུབ་མཆོག་ཏུ་སེམས་བསྐྱེད། །བར་དུ་བྱ་དཀའ་བའི་རྒྱལ་བའི་སྲས་ཀྱི་
སྤྱོད་པ་རླབས་ཆེན་པོ་སྤྱད། །མཐར་འོག་མིན་སྟུག་པོ་བཀོད་པའི་ཞིང་དུ་སངས་རྒྱས་ནས་
གདུལ་བྱ་གར་ཡོད་ཀྱི་སར་སྤྲུལ་པའི་སྐུའི་སྣང་བ་བསམ་གྱིས་མི་ཁྱབ་པ་ཆུ་ཟླ་དང་མིག་
འཕྲུལ་བཞིན་སྟོན་པར་མཛད། །དེ་ཡང་གདུལ་བྱའི་ཁམས་དང་བསམ་པ་དང་མོས་པ་སྣ་
ཚོགས་པའི་དབང་གིས་དེ་འདུལ་བའི་ཕྱིར་རབ་འབྱམས་རྒྱ་མཚོའི་ཞིང་ཁམས་རྣམས་སུ་གང་
ལ་གང་འཚམས་ཀྱི་སྐུའི་བཀོད་པ་མི་འདྲ་བ། །གསུང་གི་བརྗོད་པ་མི་འདྲ་བ་སོགས་སྐུ་གསུང་
ཐུགས་ཀྱི་རྣམ་རོལ་མཐའ་ཀླས་པ་ལས་རང་རེ་ལ་ཧ་ལས་ན་བྱེ་བ་ཕྲག་བརྒྱ་ཙམ་འཆར། དེ་ལ་
ལྟོས་ནའང་གླིང་བཞིའི་འཇིག་རྟེན་གྱི་ཁམས་ནི་རྡུལ་ཕྲན་ཙམ་ཡིན་མོད། དེ་ལྟར་དཔྱད་ན་ས་
གསུམ་གདུག་ཅན་གྱིས་བཟུང་བའི་འགྲོ་བའི་སྡིག་སྤྱོད་འདུལ་ཕྱིར་གླིང་འདིའི་རི་རྒྱལ་གྱི་རྩེ་
མོར་འཁོར་ལོ་བདེ་མཆོག་རྟེན་དངབརྟེན་པར་བཅས་པའི་སྐུར་བཞེངས་ནས་རྒྱུད་གསུངས་པ་
སོགས་མཛད་པའི་ཆ་ཤས་ཙམ་རེད། །མཛད་པ་ཐམས་ཅད་སེམས་ཅན་གྱི་དོན་ཁོ་ན་ལས་

མི་འདའ་ཡང་རྫུ་འཕྲུལ་སོགས་ཀྱིས་ཐར་ལམ་མཚོན་དཀའ་བ་ཉན་ཐོས་དགྲ་བཅོམ་པ་སོགས་
ཀྱིས་ཀྱང་སྐུ་ལས་ཆར་ཕབ་སྟེ་མནར་མེད་ལ་སོགས་པའི་སྡུག་བསྔལ་ཞི་བར་བྱས་ནས་རེ་
ཞིག་མངོན་མཐོའི་རྟེན་ལ་བཀོད་པ་ལྟ་བུ་ཡོད་ཀྱང་། གནས་སྐབས་དེར་སྡུག་བསྔལ་བསལ་བ་
ཙམ་ལས་མཐར་ཐུག་སངས་རྒྱས་སུ་བགྲོད་པའི་ཐབས་སུ་མ་སོང་བའང་སྲིད། །དེ་ན་གསུང་
རྗེས་བསྟན་གྱི་ཆོ་འཕྲུལ་ནི་མཛད་པའི་མཆོག་ཡིན་པས་དེར་ཞུགས་ན་ཕུགས་བཟང་ལ་མཐའ་
བརྟན། །དེ་ལ་རང་གི་དོན་གཉེར་མ་བྱས་ན་དེར་ཟད། །གསུངས་པ་ལྟར་ཉམས་སུ་བླང་
ན་ཆོས་ཇི་སྙེད་བཀའ་སྩལ་པ་ཐམས་ཅད་མཐར་ཐུག་སངས་རྒྱས་ཀྱི་སར་འཁྲིད་པའི་ཐབས་ཁོ་
ན་ཡིན་པ་རྗེ་བདག་ཉིད་ཆེན་པོས། ཁྱོད་ཀྱིས་ཇི་སྙེད་བཀའ་སྩལ་པ། ནས། ཞི་འགྱུར་མིན་
མཛད་ཁྱོད་ལ་མེད། ཅེས་གསུངས་པ་ལྟར་ཡིན། གསུང་གི་མཛད་པའི་སྒོ་ནས་གདུལ་བྱ་མ་
སྨིན་པ་སྨིན་པ་ཚོགས་སྦྱོར། སྨིན་པ་གྲོལ་བ་འཕགས་ལམ། གྲོལ་བ་ལམ་མཐར་ཕྱིན་པ་
སངས་རྒྱས་ཀྱི་སར་བཀོད་དེ་འཁོར་བ་མ་སྟོངས་བར་དུ་འགྲོ་དོན་རྒྱུན་མི་འཆད་པར་མཛད་
བཞིན་པ། དེའང་མདོའི་ལམ་གྱིས་ལུས་རགས་ཕྲ་སྦྱངས་ནས་རྡོ་རྗེའི་སྐུ་སྒྲུབ། སེམས་རགས་
ཕྲ་སྦྱངས་ནས་ཉོན་མོངས་དང་ཤེས་སྒྲིབ་ཕལ་ཆེར་ཟད་ཀྱང་། ལུས་སེམས་ཤིན་ཏུ་ཕྲ་བ་
སྦྱངས་ནས་ཤེས་སྒྲིབ་མ་ལུས་པར་ཟད་པ་སྔགས་ལས་མདོས་མི་ནུས། །རྒྱུ་མཚན་ཤེས་
སྒྲིབ་ཤིན་ཏུ་ཕྲ་མོའི་བཞོན་པའི་རླུང་རྫོགས་པར་ཐིམ་ནས་ཕྲ་བའི་རླུང་ལས་རྒྱལ་བའི་སྐུ་སྒྲུབ་
པ་དང་། ཡང་དག་མཐའ་ལ་སླར་མི་ལྡང་བའི་ཚུལ་གྱིས་སྲིད་མཐའི་བར་བཞུགས་པ་སྔགས་ཀྱི་
ཐབས་མཁས་ལ་ལྟོས། སྨིན་བྱེད་དབང་བཞིའི་དང་པོ་གསུམ་གྱིས་སྒོ་གསུམ་གྱི་དྲི་མ་སྦྱོང་
ཞིང་། ཐ་མས་སྒོ་གསུམ་ཐ་དད་དུ་འཛིན་པའི་སྣང་ཞེན་གྱི་དྲི་མ་ཕྲ་མོ་སྦྱངས་བའི་མཐར་སྐུ་
གསུང་ཐུགས་གསུམ་དབྱེར་མེད་འགྲུབ། བདེན་གཉིས་ངོ་བོ་ཐ་དད་དུ་འཛིན་པའི་དྲི་མ་ཤེས་
སྒྲིབ་ལ་འཇོག་པའི་རྒྱུ་མཚན་ཡང་འདི་ཡིན་པས། བདེན་གཉིས་ངོ་བོ་གཅིག་ཏུ་སོང་ནས་སྐུ་

ཐུགས་ཟུང་འཇུག་འགྲུབ་པའི་ཟབ་གནད་མང་པོ་སྔགས་ལ་ཡོད། སྔགས་ཀྱི་ཐབས་ཤེས་ཀྱི་
གནད་སྒྱུ་འོད་ལ་འདུས། །ཟབ་རྒྱས་ལམ་རིམ་གྱི་སྙིང་པོ་སྒྱུ་འོད་དང༌། ཡང་སྙིང་འབྲས་
དུས་ཀྱི་ལོངས་སྐུ་དང་། ཐུགས་རྣམ་པར་མི་རྟོག་པའི་ཡེ་ཤེས་ལ་བྱེད། དེ་སྒྲུབ་བྱེད་ལམ་རིམ་
དུ་མདོ་སྔགས་ཀྱི་ཆོས་ཚུལ་ཀུན་འདུ། །ཐབས་ཤེས་ཀྱི་ཉམས་ལེན་ཡ་མ་བྲལ་བར་བྱེད་པ་
མདོ་སྔགས་འདྲ་ཡང་སྒྱུ་ལུས་རྩལ་དུ་འདོན་ན་ཕ་རྒྱུད་འདུས་པ་དང་། འོད་གསལ་རྩལ་དུ་
འདོན་ནི་མ་རྒྱུད་བདེ་མཆོག་བརྟེན་དགོས། འབྲས་བུ་སྐུ་གསུམ་དོན་གཉེར་གྱི་བློ་བྱང་ཆུབ་ཀྱི་
སེམས། །སྐུ་གསུམ་སྒྲུབ་པའི་ཐབས་དམ་པ་ཡང་དག་པའི་ལྟ་བ་གཉིས་སྲོག་ཤིང་བྱས་ནས་
སྔགས་ཀྱི་ཟབ་གནད་སྣོན་པ་འདེབས། །ཐོག་མར་ཐོས་པ་མེད་ན་སྒོམ་པ་ལམ་དུ་འགྲོ་དཀའ།
ཤེས་ཀྱང་བླ་མའི་གདམས་ངག་མེད་ན་གནད་དུ་མི་འགྲོ་ན་མ་ཤེས་པར་ག་ན་འགྲོ། ལས་དང་
པོ་པས་སྔགས་ལ་འཇུག་ན་ཐུན་མོང་ལམ་སྦྱངས་བྱང་ཆུབ་ཀྱི་སེམས་བསྐྱེད་པ་ཡན་ཆད་སྔོན་
དུ་བཏང་སྟེ་རང་ངོས་ནས་གྲངས་མེད་གསུམ་གྱི་བར་ཚོགས་བསགས་པ་ལ་ངང་པ་པད་
མཚོར་འཇུག་པ་ལྟར་སྤྲོ་ཡང་། དེའི་བར་སེམས་ཅན་རྣམས་སྡུག་བསྔག་དྲག་པོས་མནར་བ་
ལ་མི་བཟོད་པའི་སྙིང་རྗེས་ཡིད་བསྐུལ་ཏེ་བདག་གིས་ཚེ་འདི་ཉིད་ལ་སངས་རྒྱས་ཀྱི་གོ་འཕང་
ཐོབ་ནས་སེམས་ཅན་མ་ལུས་པ་སྡུག་བསྔལ་མཐའ་དག་ལས་སྒྲོལ་སྙམ་དུ་བཤེས་གཉེན་
མཚན་ཉིད་དང་ལྡན་པ་ལས་དབང་བཞི་རྣམ་དག་སྐུ་བཞིའི་ས་བོན་ཐེབས་ངེས་སུ་མནོས།
དེའི་སྐབས་སུ་ཁས་བླངས་པའི་དམ་ཚིག་དང་སྡོམ་པ་ཚུལ་བཞིན་དུ་བསྲུང་ཞིང་སྟོང་ཉིད་ལ་གོ་
བ་ཐེབས་པ་ཞིག་གིས་བསྐྱེད་རྫོགས་རིམ་པར་བསྒོམ་དགོས་ཀྱིས། བསྐྱེད་རིམ་མེད་པར་
རྫོགས་རིམ་གྱི་དམིགས་པ་སྐྱོང་བ་དང་། །བྱང་ཆུབ་ཀྱི་སེམས་དང་ལྟ་བ་མེད་པར་བསྐྱེད་
རིམ། །ངེས་འབྱུང་མེད་པར་བྱང་སེམས་དང་ལྟ་བ། ཚེ་འདིར་ཞེན་ལོག་མེད་པར་ངེས་
འབྱུང་འོང་བ་མེད་པར་རྒྱལ་སྲས་ཞི་བ་ལྷས། །རང་གི་དོན་དུ་འདི་འདྲའི་སེམས། །རྨི་

ལམ་དུའང་མ་རྨིས་ན། གཞན་གྱི་དོན་དུ་ག་ལ་སྐྱེ། །ཞེས་པས་ཐག་བཅད། དེས་ན་ཚེ་འདིའི་
སྣང་ཤས་ལས་མ་ལོག་ན་ཆོས་ཀྱི་དྲི་མི་བྲོ་བས་ཐོག་མར་ཆུང་ངུ་དང་ཐུན་མོང་བའི་ལམ་རིམ།
འཁོར་བར་ཞེན་ལོག་མེད་ན་ཆོས་བྱས་ཀྱང་འཁོར་བའི་རྒྱུར་འགྲོ་བས་འབྲིང་དང་ཐུན་མོང་
བའི་ལམ་རིམ། འབྲིང་དངོས་ལམ་གྱིས་རང་ཉིད་ཐར་ཀྱང་གཞན་དོན་མི་རྫོགས་པས་སྐྱེས་བུ་
ཆེན་པོའི་ལམ་ལ་བློ་སྦྱང་བ་རྩལ་དུ་འདོན་དགོས། ལྷའི་ང་རྒྱལ་གསལ་སྣང་ཙམ་ཧ་ཅང་མི་
དཀའ་འང་ཐུན་མོང་བའི་ལམ་སྤྱི་དང་། བྱེ་བྲག་བྱང་ཆུབ་ཀྱི་སེམས་དང་ཡང་དག་པའི་ལྟ་བ་མ་
ནོར་བ་དཀའ་བས་ལམ་འགག་ནས་ཡོད་པ་ངོ་ཤེས་དགོས། བསྐྱེད་རིམ་ལ་བརྟན་པ་རྙེད་ནས་
རྫོགས་རིམ་བསྒོམ་པ་ལས། །དང་པོ་ནས་རིམ་གཉིས་འབྲེལ་མར་བྱེད་པ་རྒྱ་གར་པཎ་ཆེན་
གྱི་གཞུང་དུ་ཆེར་མི་གསལ་ཡང་། བོད་ཀྱི་མར་མི་ཡབ་སྲས་ཀྱིས་ཐུན་སྟོད་ལ་བསྐྱེད་རིམ་
དང་། ཐུན་སྨད་ལ་རྫོགས་རིམ་སྒོམ་པར་གསུང་ཚུལ་རྗེ་བདག་ཉིད་ཆེན་པོས་བཀོད་ནས་
དགག་པ་མ་མཛད་པ་ལས་དང་པོ་པས་རིམ་གཉིས་ལ་བག་ཆགས་འཇོག་པའི་ཐབས་སུ་
ལེགས་པར་དགོངས་པ་ཡིན། །དེས་ན་རིམ་གཉིས་ཐུན་མོང་གི་སྔོན་འགྲོ་བཤེས་གཉེན་
བསྟེན་ཚུལ་ནས་ཕྱིན་དྲུག་བར་གྱི་ལམ་རིམ་ལ་བློ་སྦྱོང་བ་སྣོད་རུང་དང་པོ། །དབང་བཞི་
རྣམ་དག་ནོད་པ་སྣོད་རུང་གཉིས་པ། དམ་ཚིག་དང་སྡོམ་པ་ཚུལ་བཞིན་དུ་བསྲུང་བ་སྣོད་རུང་
གསུམ་པ་དང་རྫོགས་རིམ་གྱི་སྔོན་འགྲོ་སྐུ་གསུམ་ལམ་འཁྱེར་གྱི་གནད་རྫོགས་པའི་བསྐྱེད་རིམ་
མཚན་ཉིད་ཚང་བ་ལ་སློབ་པ། །ཞིང་ལ་ཡུར་མ་ལྟར་འགལ་རྐྱེན་སྡིག་སྒྲིབ་སྦྱོང་བ་རྡོར་སེམས་
བསྒོམ་བཟླས། །མཐུན་རྐྱེན་ཚོགས་བསགས་པ་བླ་མའི་རྣལ་འབྱོར་དང་གསུམ། །དང་པོ་
རྣལ་འབྱོར་བཞིའི་སྔ་མ་གསུམ་བསྐྱེད་རིམ་དང་། རྫོགས་རིམ་ཡོངས་རྫོགས་ནི་རྣལ་འབྱོར་
ཆེན་པོའོ། །གཉིས་པ་རྡོར་སེམས་བསྒོམ་བཟླས་བསྐྱེད་རིམ་གྱི་སྐབས་སུ་བྲིས་ཟིན་ཅིང་། །
འདིའི་རྣལ་འབྱོར་ལ་བརྟེན་པའི་ཡིག་བརྒྱ་ཉེར་གཅིག་གིས་ལྟུང་བའི་འཕེལ་ཁ་འཆད། །

འབུམ་གྱིས་སྔགས་ཀྱི་རྩ་ལྟུང་འདག་པར་གྲུབ་ཆེན་གྱི་གཞུང་ལས་འབྱུང་བས་དེ་ལས་ལྷག་
པའི་སྡིག་སྦྱོང་དཀལ། །ཕྱི་ནང་གསང་བ་དེ་ཁོ་ན་ཉིད་ཀྱི་མཆོད་པ་ཕུལ་ནས་རྒྱལ་བ་སྲས་
བཅས་ཀྱི་སྐུ་གསུང་ཐུགས་ཡོན་ཏན་འཕྲིན་ལས་ཀྱི་བྱིན་རླབས་མ་ལུས་པ་བསྡུས་ནས་བསྟིམས།
འཕེན་བྱེད་དགེ་བའི་ལས་ཀྱི་ངོ་བོ་མི་སྦྱོང་ཡང་མ་དག་པའི་སྡུག་བདེན་སྐྱེད་པའི་ཆ་སྦྱངས་
དགོས། །བདུད་རྩི་དཀར་པོས་ལུས་ཀྱི་ནང་དངརྩ་འཁོར་ཐམས་ཅད་གང་བས་བུམ་དབང་།
བདུད་རྩི་དམར་པོས་གང་བས་གསང་དབང་། སྔོན་པོས་གང་བས་ཤེར་དབང་། དཀར་དམར་
མཐིང་གསུམ་མམ་འོད་ཟེར་སྣ་ལྔའི་རྒྱུན་གྱིས་གང་བས་དབང་བཞི་པ་ཐོབ་པའམ། །ཡང་ན་
བདུད་རྩི་དཀར་པོས་སྤྱི་བོའི་རྩ་འཁོར་གང་བས་བུམ་དབང་། །དམར་པོས་མགྲིན་པའི་རྩ་
འཁོར་གང་བས་གསང་དབང་། སྔོན་པོས་སྙིང་གའི་རྩ་འཁོར་གང་བས་ཤེར་དབང་། །
དཀར་དམར་མཐིང་གས་ལུས་ཀྱི་རྩ་གནས་ཐམས་ཅད་གང་བས་དབང་བཞི་པ་ཐོབ་པའི་
དམིགས་པ་སྐྱོང་བ་གསུང་བཤད་དང་ཡིག་ཆ་གཉིས་ཀར་ཡོད། སྡིག་སྒྲིབ་དག་པའི་རྟགས་མ་
ཐོན་གྱི་བར་དུ་འདི་ལ་འབད་དགོས་སོ། །གསུམ་པ་བླ་མའི་རྣལ་འབྱོར་ནི། བླ་མཆོད་དང་
དགའ་ལྡན་ལྷ་བརྒྱ་མ་ལྟ་བུའི་ཐུགས་ཀར་རྡོ་རྗེ་འཆང་། དེའི་ཐུགས་ཀར་བདེ་མཆོག་འགོད་
དམ། །ཡང་ན་རང་གི་སྤྱི་བོ་འམ་མདུན་གྱི་ནམ་མཁར་སེང་གེ་ཆེན་པོ་བརྒྱད་ཀྱིས་བཏེགས་
པའི་རིན་པོ་ཆེའི་ཁྲིའི་སྟེང་དུ་ངོ་བོ་རང་གི་རྩ་བའི་བླ་མ་ལ་རྣམ་པ་རྒྱལ་བ་རྡོ་རྗེ་འཆང་ངམ།
དེའི་ཐུགས་ཀར་བདེ་མཆོག་བཀོད་ཀྱང་རུང་། ཡང་ན་པད་ཉི་འཇིགས་བྱེད་དུས་མཚན་གྱི་
གདན་ལ་བླ་མ་དང་གཉིས་སུ་མེད་པའི་ཧེ་རུ་ཀ་ཡབ་ཡུམ་ཞལ་གཅིག་ཕྱག་གཉིས་སམ། ཞལ་
ཕྱག་ཡོངས་རྫོགས་གཙོ་རྐྱང་ངམ། རྟེན་དང་བརྟེན་པའི་དཀྱིལ་འཁོར་ཡོངས་རྫོགས་དེ་དག་
གང་བྱེད་ཀྱང་ཧེ་རུ་ཀ་རྩ་ཞལ་ནག། ཅེས་སོགས་ཆོ་གའི་ཚིག་རིས་ལྟར་རྒྱས་པར་བརྗོད་
འདོད་ནའང་བརྗོད། མཐའ་སྐོར་དུ་བླ་མ་ཡི་དམ་སངས་རྒྱས་བྱང་སེམས་ཉན་རང་དཔའ་བོ་

མཁའ་འགྲོ་ཆོས་སྐྱོང་སྲུང་མའི་ཚོགས་ཀྱིས་བསྐོར་བའང་ཆོག དེ་ཉིད་ལ་བླ་མ་ཡི་དམ་
སོགས་སྐྱབས་ཡུལ་ཐམས་ཅད་བསྟིམ་པས་ཀུན་འདུས་སུ་མོས་པ་གལ་ཆེ། བླ་མའི་རྣལ་
འབྱོར་ལ་དབང་བསྐུར་རྒྱས་གདབ་བྱེད་དགོས་པ་མིན་ཀྱང་བྱས་ཆོག དབང་བཞིའི་སྨིན་བྱེད་
དང་སྐུ་བཞི་འགྲུབ་ངེས་པའི་ཉེར་སྤྱོད་སོགས་ཕྱི་ནང་གསང་བ་དེ་ཁོ་ན་ཉིད་ཀྱི་མཆོད་པ་དང་།
རིག་མ་བཅུ་དྲུག་ཡན་ལག་བདུན་པ་རྣམས་ཆོ་ག་དང་བླ་མཆོད་ལྟར་རམ། གཞན་རྒྱས་བསྡུས་
ཅི་རིགས། མཎྜལ་ཉེར་གསུམ་མའམ་སོ་བདུན་མ། །རྐང་བརྒྱད་ཀྱི་བསྟོད་པ། འདོད་ན་བྱང་
སེམས་དང་སྔགས་སྡོམ་བཟུང་། དེ་ནས། བླ་མ་ཀུན་འདུས་ཀྱི་ངོ་བོ་བླ་མ་ཧེ་རུ་ཀ་ལ་གསོལ་
འགྲོ། Xཆོས་སྐྱོང་། Xབསྡུ་ན། དུས་གསུམ་སྐྱབས་གནས་ཀུན་འདུས་ཀྱི་ངོ་བོ་བླ་མ་ཧེ་
རུ་ཀ་ལ་གསོལ་བ་འདེབས་སོ། ཞེས་སམ། བླ་མ་ཡིད་དམ་མཆོག་གསུམ་མཁའ་འགྲོ་ཆོས་
སྲུང་ཀུན་འདུས་ཀྱི་ངོ་བོ་བླ་མ་ཧེ་རུ་ཀ་ལ་གསོལ་བ་འདེབས་སོ། །བདག་གི་བློ་ཆོས་སུ་
འགྲོ་བར་བྱིན་གྱིས་བརླབ་ཏུ་གསོལ། ཆོས་ལམ་དུ་འགྲོ་བར། ལམ་ལ་བར་ཆད་མེད་
པར་། Xལམ་རིམ་གཉིས་ཀྱི་རྟོགས་པ་སྐྱེ་བར། Xཁྱད་པར་ལུས་བདེ་བ། རྩ་འཇམ་པ།
རླུང་དལ་བ། བདེ་དྲོད་སོགས་ལུས་ལ་བརྟེན་པའི་རྟོགས་པ་ཁྱད་པར་ཅན་སྐྱེ་བར། X རླུང་
དབུ་མར་ཞུགས་གནས་ཐིམ་གསུམ་བྱེད་པ་སོགས་སྐབས་སུ་གང་བབས་ཀྱི་དམིགས་སྐོར་དེ་
དང་སྦྱར་བའི་གསོལ་འདེབས་གྲངས་ཅི་མང་བྱས། བླ་མའི་སྐུ་ལས་བདུད་རྩི་དཀར་དམར་
མཐིང་གསུམ་དང་། རིགས་ལྔའི་རང་མདོག་ཁ་དོག་སྣ་ལྔའི་རྒྱུན་གྱིས་སྒོ་གསུམ་སོ་སོ་དང་
ཐུན་མོང་གི་སྡིག་སྒྲིབ་དྲི་མ་བག་ཆགས་དང་བཅས་པ་སོགས་གེགས་བྱེད་མཐའ་དག་སྦྱངས་
ཏེ་ལམ་ཐུན་མོང་དང་ཐུན་མོང་མ་ཡིན་པའི་རྟོགས་པ་ཁྱད་པར་ཅན་རྒྱུད་ལ་སྐྱེས་པར་བསམ།
སླར་ཡང་བླ་མའི་སྤྱི་བོའི་ཨོ་ལས་འོད་དང་བདུད་རྩི་དཀར་པོའི་རྒྱུན་བྱུང་། རང་གི་སྤྱི་བོར་ཐིམ་

ལུས་ཀྱི་སྒྲིབ་པ་སྦྱངས། བུམ་པའི་དབང་ཐོབ། སྤྲུལ་སྐུ་འགྲུབ་པའི་ནུས་པ་འཇོག་པ་སོགས་
ཏིང་ངེ་འཛིན་གྱི་དབང་བཞི་རྒྱས་བསྡུས་ཅི་རིགས་བླངས། །འདིའི་སྔ་མ་གསུམ་གྱི་ཉོན་
སྒྲིབ་ཀྱིས་བསྡུས་པའི་དྲི་མ་རགས་པ་དང་། ཕྱི་མས་སློབ་པའི་ཟུང་འཇུག་ཡན་ཆད་ཀྱི་འོད་
གསལ་གྱི་སྤང་བྱའི་ཤེས་སྒྲིབ་རགས་ཕྲ་སྦྱོང་། དེ་ནས་དཔལ་ལྡན་རྩ་བའི་བླ་མ། ཞེས་སོགས་
བརྗོད་དམ་མིན་ཀྱང་བླ་མའི་སྐུ་ཇེ་ཆུང་དུ་སོང་། རྩ་དབུ་མ་ནས་ཞུགས་ཏེ་སྙིང་པདྨ་འདབ་
བརྒྱད་ཀྱི་ལྟེ་བར་ཁམས་དཀར་དམར་གྱི་དབུས་སུ་བྱོན། ཤིན་ཏུ་ཕྲ་བའི་སྲོག་འཛིན་གྱི་རླུང་
སེམས་མི་ཤིགས་པའི་ཐིག་ལེར་ཐིམ་པས་ཐིག་ལེ་དམར་པོ་གདན་དང་དཀར་པོ་གོས་སུ་བྱས་
ནས་བླ་མ་ཡི་དམ་རང་སེམས་དབྱེར་མེད་པའི་བླ་མ་ལྷ་ཧེ་དུ་ཀ་ཡབ་ཡུམ་གྱི་སྐུར་དཀྲོང་གིས་
བཞེངས་པ་ལ་ཅུང་ཟད་མཉམ་པར་གཞག སྐྱེ་བ་ཀུན་ཏུ་ཡང་དག་བླ་མ་དང་། །ཞེས་
སོགས་དང་། ཐེག་ཆེན་ལམ་གྱི་གཞུང་ཤིང་བྱང་ཆུབ་སེམས། །ཞེས་སོགས་ཀྱིས་སྨོན་ལམ་
འདེབས་པ་དགོས་པ་ཆེ། །དངོས་གྲུབ་དང་ལམ་གྱི་རྟོགས་པ་གང་དོན་དུ་གཉེར་ནའང་བླ་མ་
ལ་གསོལ་བ་འདེབས་པ་ལ་རགས་ལས་པས་བྱིན་རླབས་འཇུག་པ་བླ་མའི་རྣལ་འབྱོར་ཀྱི་ཁྲིད་
ཅེས་གསུངས་པས་གསོལ་འདེབས་བླ་མས་རྗེས་སུ་འཛིན་པའི་རྟགས་མ་བྱུང་བར་དུ་འབད།
ཡུན་རིང་ཐུང་དང་གྲངས་མང་ཉུང་ལ་མི་ལྟོས་པར་ཡིད་འཁུལ་བ་དང་གནད་རྫོགས་པ་གལ་ཆེ་
བ་ཀུན་མཁྱེན་བླ་མས་ཆུ་མིག་ལུང་དུ་བླ་མའི་རྣལ་འབྱོར་འབྱོངས་པའི་རྟགས་ཁྲི་ཆེན་སྟེང་ན་
རིན་པོ་ཆེའི་རྒྱན་གྱིས་སྤྲས་པའི་པཎ་གྲུབ་ཡང་ཡང་གཟིགས་པ་ནི། རྗེ་བདག་ཉིད་ཆེན་པོས་
པཎ་གྲུབ་དུ་མ་གཟིགས་པ་དེ་དག་གི་གཞུང་ལ་བརྟེན་ནས་རང་གཞན་ལ་ཕན་པ་གྲུབ་པའི་རྣམ་
ཐར་དང་ཆ་མཐུན་ཞིང་། དེ་དག་གི་ཐུགས་རྗེ་ལ་བརྟེན་ནས་རྒྱུད་གྲྭ་མང་པོ་ཚུགས་པ་སོགས་
དང༌། བསྒོམ་ན་རྟོགས་པ་སྐྱེ་སྙམ་ཡང་ཡང་འཆར། ཞེས་གསུངས་པ་ལྟར་རོ། །དེས་ན་
སྔོན་དུ་ཡིག་བརྒྱ། བླ་མའི་གསོལ་འདེབས། །མཎྜལ་སོགས་འབུམ་རེ་རྗེའི་རང་ལུགས་ལ་

ངེས་ཅན་དུ་མི་དགོས་ཀྱང་ང་རང་ཚོས་བྱས་ནའང་ལེགས། རིམ་གཉིས་ཐུན་གཅིག་ལ་སྒོམ་
པའམ། རྫོགས་རིམ་ཆོ་གའི་དཀྱུས་ཀྱི་རྣལ་འབྱོར་ཆེན་པོའི་ཐད་ཀར་ཉམས་སུ་ལེན་ན། བསྐྱེད་
རིམ་སྐབས་རྡོར་སེམས་བསྒོམ་བཟླས་དང་། ཚོགས་ཞིང་གི་འགོར། །རང་གི་མདུན་གྱི་
ནམ་མཁར་བླ་མ་དང་གཉིས་སུ་མེད་པའི་དཔལ་ཧེ་རུ་ཀའི་རྟེན་དང་བརྟེན་པར་བཅས་པའི་
དཀྱིལ་འཁོར་ཡོངས་སུ་རྫོགས་པར་གྱུར། །ཅེས་པ་ཙམ་མམ། མངོན་རྟོགས་ལྟར་སྐུའི་
ཉམས་རྒྱས་པར་བརྗོད་ན་གནས་གསུམ་དུ་ཡི་གེ་གསུམ་བཀོད། དེ་ནས། རང་གི་སྙིང་གའི་པཾ་
སེར་པོ་སོགས་ཀྱིས་འོག་མིན་ནས་བླ་མ་དང་གཉིས་སུ་མེད་པའི་ཧེ་རུ་ཀའི་དཀྱིལ་འཁོར་སྤྱན་
དྲངས་ཏེ་བསྟིམ་པས་སྐྱབས་གནས་ཀུན་འདུས་སུ་མོས། །འོད་ཟེར་རང་གི་སྙིང་གར་ཐིམ།
ཕྱག་འཚལ་བ་དང་། ཕྱི་ནང་གསང་བ་དེ་ཁོ་ན་ཉིད་ཀྱི་མཆོད་པ་སོགས་ཡན་ལག་བདུན་པ།
འདོད་ན་སྡོམ་བཟུང་གཉིས། །མཎྜལ། གསོལ་འདེབས། །ཏིང་ངེ་འཛིན་གྱི་དབང་བཞི།
དཔལ་ལྡན་རྩ་བའི་སོགས་ཀྱིས་བླ་མ་སྙིང་དབུས་སུ་བཞུགས་པར་མོས་ལ་བླ་མས་རྗེས་སུ་
འཛིན་པ་དང་། ལམ་གྱི་རྟོགས་པ་སྐྱེ་བའི་སྨོན་ལམ་བཏབ། །དག་པའི་འཕྲོར་རྩ་གསལ་
བཏབ་སྟེ་ལྟེ་བའི་སྤྲིན་སྒྲ། གཏུམ་མོ། རྡོར་བཟླས། དེ་ནས་ཆོ་ག་ལྟར་རྗེས་གཞིག་གི་སྡུད་
རིམ། །རེ་རེའི་མཐར་བསྲེ་བ་སྦྱར་ན་རླུང་དབུ་མར་སྡུད་པའི་ཐབས་ཆ་ཚང་། སྔགས་བརྗོད་
དེ་རྟེན་དང་བརྟེན་པ་ཡོངས་རྫོགས་སུ་བཞེངས། །ཕྲེང་ཆོག་དང་བཟླས་པ་སོགས་ཆོ་གའི་
མཇུག་རྫོགས་པར་བྱས་ན་རིམ་གཉིས་ཀྱི་ཉམས་ལེན་ཐུན་གཅིག་ལ་རྫོགས་ཤིང་སྟབས་བདེ། །
ཡང་ན་ཐུན་སྔ་མ་ལ་བསྐྱེད་རིམ་ཚམས་རྔམ་སྔགས་ཀྱིས་བསྲུང་བའི་བར་བྱས། །ཉེར་བསྡུ་
གཉིས་གང་བྱེད་ཀྱང་འདྲ། །ཐུན་རྗེས་མར་རྡོར་སེམས་བསྒོམ་བཟླས་དང་། བླ་མའི་རྣལ་
འབྱོར་སྔོན་དུ་བཏང་། སྔར་གྱི་ཧེ་རུ་ཀ་ཕྱག་གཉིས་པའི་ང་རྒྱལ་གྱིས་དམིགས་སྐོར་ཅི་ཙམ་
འཚམས་པ་བསྒོམ་ཀྱང་ཆོག༔སྤྱིར་རྫོགས་རིམ་གྱི་ས་བཅད་ལ། གཞི་དངོས་པོའི་གནས་ཚུལ།

ལམ་བགྲོད་པའི་རིམ་པ། འབྲས་བུ་མངོན་དུ་བྱེད་ཚུལ་དང་གསུམ། ༈ དང་པོ་ལ་ལུས་ཀྱི་
གནས་ཚུལ། སེམས་ཀྱི་གནས་ཚུལ། ལུས་སེམས་ཐུན་མོང་གི་གནས་ཚུལ་དང་གསུམ། དང་
བོ་ལུས་ལ་རགས་པ། ཕྲ་བ། ཤིན་ཏུ་ཕྲ་བ་གསུམ། དང་པོ་ནི། ད་ལྟའི་གདོས་བཅས་ཀྱི་འབྱུང་
ལུས་རགས་པ་ཕུང་པོ་ལྔ་ལ་སོགས་པ་དང་། གཉིས་པ་ནི། རྨི་ལམ་དང་། བར་དོའི་ལུས།
ཀུན་རྟོག་བརྒྱད་ཅུ་རྒྱུ་བའི་གནས་པ་རྩ། གཡོ་བ་རླུང་། བཀོད་པ་བྱང་ཆུབ་ཀྱི་སེམས་ཀྱི་ཐིག་
ལེ་དཀར་དམར་དང་། གསུམ་པ་ནི། སྙིང་གའི་ཤིན་ཏུ་ཕྲ་བའི་སེམས་ཀྱི་བཞོན་པའི་རླུང་ལ་
བྱེད་དོ། །གཉིས་པ་སེམས་ཀྱི་གནས་ཚུལ་ལ་ཡང་རགས་པ། ཕྲ་བ། ཤིན་ཏུ་ཕྲ་བ་གསུམ་
ལས། དང་པོ་ནི། འཇུག་ཤེས་སུ་གྱུར་པའི་སྒོ་ལྔའི་དབང་པོའི་རྣམ་ཤེས་དང་། གཉིས་པ་ནི་།
རྩ་ཉོན་དྲུགཉེ་ཉོན་ཉི་ཤུ་སོགས་དང་མཚུངས་ལྡན་གྱི་སེམས་དང་། ཀུན་རྟོག་བརྒྱད་ཅུའི་སེམས་
དང༌། གསུམ་པ་ནི། སྣང་མཆེད་ཐོབ་གསུམ་གྱི་སེམས་དང་། ཁྱད་པར་དུ་ཤིན་ཏུ་ཕྲ་བའི་
གཉུག་སེམས་སོ། །དཔེར་ན། སེམས་རགས་པ་ནི་ཆུ་ཤིན་ཏུ་རྙོག་པ་དང་། ཕྲ་བ་ནི་ཅུང་
དྭངས་པ་དང་། ཤིན་ཏུ་ཕྲ་བ་ནི་རྙོག་པའི་དྲི་མ་དང་བྲལ་ཏེ་རང་གི་རང་བཞིན་དུ་གནས་པ་དང་
འདྲའོ། །གསུམ་པ་ལུས་སེམས་ཐུན་མོང་གི་གནས་ཚུལ་ནི། ཤིན་ཏུ་ཕྲ་བའི་སྲོག་འཛིན་གྱི་
རླུང་སེམས་མི་ཤིགས་པའི་ཐིག་ལེ་ཆུ་དང་གཤེར་བའམ། མེ་དང་ཚ་བ་ལྟར་ངོ་བོ་དབྱེར་མེད་
དུ་གནས་པ་དེ་ཡིན། ལུས་ཀྱི་བྱ་བ་འཇུག་པ་སེམས་དང་། སེམས་ཀྱི་བྱ་བ་ལུས་ལ་རགས་
ལས་པས་རྩ་བ་རླུང་སེམས་དབྱེར་མེད་ལ་ཐུག ཆོས་བྱེད་ན་སེམས་འདུལ་དགོས་པས་
སེམས་ཕྲ་རགས་ཀྱི་གནས་ཚུལ་ཤེས་པ་གལ་ཆེ། དགེ་སེམས་ལའང་ཕྲ་རིགས་ཤིན་ཏུ་མང་།
སེམས་ཕྲ་བ་ལས་རགས་པ་རྣམས་གྲུབ་ནས་འཁོར་འདས་ཀྱི་བྱ་བ་བྱེད། བར་དོ་བ་མའི་
མངལ་དུ་ཞུགས་ཏེ་རླུང་སེམས་དབྱེར་མེད་གང་དུ་ཉིང་མཚམས་སྦྱར་བའི་གནས་དེ་སྙིང་གའི་
དྷཱཏཱིའི་དབུས་མ་ནོར་བ་ཡིན། རླུང་ནི་ལོང་བ་རྐང་ཅན་དང་། སེམས་ནི་ཞ་བོ་མིག་ཅན་དང་

འདྲ། ལོང་བ་རྐང་ཅན་གྱིས་གཟུགས་མི་མཐོང་། ཞ་བོ་མིག་ཅན་གྱིས་འགྲོ་མི་ནུས། དེ་གཉིས་
འགྲོགས་ཏེ་རྐང་ཅན་གྱིས་མིག་ཅན་ཁུར་ནས་ཕྱིན་ན་གང་དུ་བགྲོད་པའི་ཡུལ་ལ་ལོངས་སྤྱོད་
ཐུབ་པ་བཞིན་དུ་རྟེན་རླུང་མེད་ན་ཤེས་པ་ཡུལ་ལ་བགྲོད་མི་ནུས། །དེ་ལ་བརྟེན་པའི་རྣམ་
ཤེས་མེད་ན་ཡུལ་མྱོང་མི་ནུས། དེ་གཉིས་བསྡེབ་ན་གང་འདོད་ཀྱི་ཡུལ་ལ་འཇུག་ནུས། དེས་
ན་གཟུགས་མེད་པའི་རྣམ་ཤེས་ཀྱི་བཞོན་པའི་རླུང་ཡོད་པས་སྔགས་ལུགས་ལ་དེར་ཡང་གཟུགས་
ཕྲ་མོ་འཇོགམདོ་ལུགས་ལ་རྣམ་ཤེས་ཀྱི་བཞོན་པའི་རླུང་མ་བཤད་པས་མཛོད་ལྟར་མིག་རྣ་
ཡིད་གསུམ་གྱིས་ཐག་རིང་བོའི་ཡུལ་མ་ཕྲད་པར་འཛིན་པས་མངོན་ཤེས་བཞག སྣ་ལྕེ་ལུས་
གསུམ་གྱིས་ཡུལ་ཕྲད་ནས་འཛིན་ཅིང་། ཕྲད་ཚུལ་ཡང་རེག་དགོས་པས་དེ་གསུམ་ལ་མངོན་
ཤེས་མ་བཞག་ཀྱང་ཡུལ་དང་ཕྲད་དགོས་པ་བཞོན་པའི་རླུང་གི་སྔ་མ་ཚིག་ལྟ་བུ་ཡིན། རྒྱུ་
མཚན་སྔགས་ལུགས་མིག་ཤེས་ཀྱིས་ཕ་རི་མཐོང་བ་བཞོན་པའི་རླུང་ཡུལ་དང་ཕྲད་པའི་སྟོབས་
དང༌། དེ་བཞིན་དུ་སྣ་ལྕེ་ལུས་ཤེས་ཀྱང་སྦྱངས་ན་བཞོན་པ་དང་དེ་ལ་ཞོན་པའི་མི་ལྟར་རླུང་
གིས་ཡུལ་བགྲོད་ནུས་པས་དབང་ཤེས་ལྔ་ཀའི་མངོན་ཤེས་སྐྱེད་ཚུལ་བསྐྱེད་རིམ་སྐབས་མིག་
ས་སྙིང་། རྣ་བ་ཕྱག་རྡོར། སྣ་ནམ་སྙིང་། ལྕེ་འཇིག་རྟེན་དབང་ཕྱུག ལུས་སྒྲིབ་སེལ། ཡིད་ཀུན་
བཟང་ལ་བརྟེན་པ་དང་། རྫོགས་རིམ་སྐབས་ཡན་ལག་གི་རླུང་ལྔའི་རྡོར་བཟླས་ལ་བརྟེན་ནས་
སྒྲུབ་པ་དང་། དེར་མ་ཟད་མདོ་ལུགས་ལ་སངས་རྒྱས་ཀྱི་གཙུག་ཏོར་དང་བ་སྤུ་སོགས་སྐུའི་ཆ་
ཤས་ཐམས་ཅད་ཀྱིས་ཆོས་ཀུན་གཟིགས་པར་གསུང་བའང་ཡེ་ཤེས་དང་རླུང་གི་རང་བཞིན་
ཡིན་པའི་གནད་ལ་ཐུག སྔགས་ལུགས་སངས་རྒྱས་པ་ན་རླུང་སེམས་ཙམ་ལས་བཞེངས་པའི་
སྐུ་ཅན་ཡིན་པས་རླུང་སྐུ་དང་། དེའི་གདང་གསུང་། སེམས་ཐུགས་སུ་ཤར་ཏེ་སྐུ་གསུང་ཐུགས་
གསུམ་ངོ་བོ་དབྱེར་མེད་དུ་གྲུབ་པས་རླུང་གང་ཞུགས་སར་སྐུ་འགྲུབ་ཅིང་། སྐུའི་སྐྲ་སེན་
སོགས་ཀྱང་ཐ་མལ་གྱི་བེམ་ཆོས་མ་ཡིན་པར་ཡེ་ཤེས་ཉིད་དེར་ཤར་བས་ཆོས་ཀུན་གཟིགས་

པར་གསུངས། །ད་ལྟ་རླུང་སེམས་དང་ང་རགས་པས་བྱ་བ་བྱེད་ཅིང་ཕྲ་བ་བག་ལ་ཞ་བའི་
ཚུལ་དུ་གནས། མངལ་དུ་ཉིང་མཚམས་སྦྱར་མ་ཐག་དང་འཆི་སེམས་ཕྲ་མོའི་ཚེ་རླུང་དང་རྣམ་
ཤེས་རགས་པ་རྣམས་ཐིམ་ནས་རླུང་སེམས་ཕྲ་བ་ལ་བཏགས་པའི་ངས་བྱ་བ་བྱེད་པས། །
རླུང་སེམས་རགས་ཕྲ་གཉིས་ལས་རགས་པ་གནས་སྐབས་པའི་ལུས་སེམས་དང་། ཕྲ་བ་
གཉུག་མའི་ལུས་སེམས་ཞེས་ཐ་སྙད་སྦྱོར་ཞིང་། ཐ་མལ་པ་ལ་སྐྱེ་འཆིའི་ཚེ་རླུང་སེམས་ཕྲ་མོ་
མངོན་དུ་འགྱུར་ལ། ཤེས་པའི་མཚན་ཉིད་གསལ་ཞིང་རིག་པར་གསུངས་པའི་གནད་ཀྱང་
འདིར་འབབ། རླུང་སེམས་དང་དེའི་སྟོང་ཉིད་ངོ་བོ་ཟུར་དུ་འབྱེད་རྒྱུ་མེད་པས་གཅིག་ལ། །
སྒྲ་རྟོག་གི་སོ་སོར་དབྱེར་ཡོད་པས་ལྡོག་པ་ཐ་དད་ཡིན། རྫོགས་རིམ་གྱི་རྣལ་འབྱོར་པས་ལུས་
ཀྱི་གནད་ཆེ་སར་དམིགས་ཀྱིས་བཀར་ནས་དམིགས་པས་གནད་དུ་བསྣུན་པས་ལམ་དུས་སུ་
བསྒོམ་སྟོབས་ཀྱིས་རླུང་སེམས་ཕྲ་མོ་མངོན་དུ་གྱུར་ཏེ་ལྷའི་སྐུར་བཞེངས་པ་ཡོད། དེ་ཡང་
མངལ་དུ་སྐྱེས་པའི་ཚེ་མ་ཤི་ཚུན་ཆད་འབྲལ་མེད་དུ་གནས་པའི་ཐིག་ལེ་དཀར་དམར་ཁ་སྦྱར་
གྱི་དབུས་ན་གཞི་ལམ་འབྲས་གསུམ་དུ་འབྲལ་མི་རུང་བའི་རླུང་སེམས་མི་ཤིགས་པའི་ཐིག་
ལེ་ཡོད། དེ་ལ་མཉམ་པར་བཞག་པའི་བདེ་སྟོང་དབྱེར་མེད་ཀྱི་མི་ཤིགས་པ་འབྱུང་ཞིང་།
སེམས་རང་བཞིན་རྣམ་དག་ལས་འོད་གསལ། རླུང་རང་བཞིན་རྣམ་དག་ལས་སྒྱུ་ལུས་ཏེ། སྒྱུ་
འོད་ཀྱི་སྒྲུབ་གཞི་གསལ་བར་ངོས་བཟུང་ནས་ཕྱི་ནང་གི་ལུས་ལ་གནད་དུ་བསྣུན་པའི་ཐབས་
ཀྱིས་ལམ་གྱི་སྙིང་པོ་བདེ་སྟོང་དབྱེར་མེད་ཀྱི་ཨེ་ཝཾ་ལ་དམར་འཇུས་བྱས་ནས་སྐུ་ཐུགས་ཟུང་
འཇུག་སྒྲུབ་པའི་གནད་རྗེན་པར་སྟོན་པས་སངས་རྒྱས་ལག་གཏོད་ཀྱི་གདམས་པ་ཞེས་བཤད་
ཅིང་། མདོ་ལས་སེམས་ཀྱི་ཆོས་ཉིད་རང་བཞིན་རྣམ་དག་གློ་བུར་གྱི་དྲི་མ་དང་བྲལ་ཏེ་གསལ་
བར་བྱེད་པ་ཡེ་ཤེས་ཀྱི་ཚོགས་དང་། གཟུགས་སྐུ་སྒྲུབ་པའི་ཐབས་བསྐལ་ཆེན་དུ་མར་མགོ་
ལུས་སྦྱིན་པར་གཏོང་བ་སོགས་བསོད་ནམས་ཀྱི་ཚོགས་རྒྱ་ཆེན་པོ་ལ་སྦྱོར་བར་མཛད་པས་

རྒྱུའི་ཐེག་པ་ཞེས་གསུངས། དེས་ན་རྫོགས་རིམ་ནི་ལུས་སེམས་ཐུན་མོང་གི་དབུས་ན༌
པ་ཤིན་ཏུ་ཕྲ་བའི་རླུང་སེམས་མངོན་དུ་འགྱུར་པའི་ཐབས་སུ་རྡོ་རྗེའི་ལུས་ལ་གནས་པ། སྤྱན་
དགོས་པས་ལུས་སེམས་དང༌། རྩ་རླུང་ཐིག་ལེའི་ཆགས་ཚུལ་ཤེས་པ་གལ་ཆེའོ ། དས
པ་ལམ་བགྲོད་པའི་རིམ་པ་རྫོགས་རིམ་རྣལ་འབྱོར་ཆེན་པོ་དངོས་ལ། རླུང་དབུ་མ་༌་ང༌
རྣལ་འབྱོར་དང་། ཚུད་པ་ལ་བརྟེན་ནས་སྐྱེས་པའི་རྣལ་འབྱོར་གཉིས་རྫོགས ་རི སྤྱི ་
བཅད་ཡིན་པས་དང་པོ་ལ་ཐོག་མར་རྩ་འཁོར་གང་ལ་གནད་དུ་བསྣུན་པ་སོགས་རྫོ་བཀས་ས་
ཕལ་ཆེར་མི་འདྲ། ཕྱི་མ་ལ་མི་འདྲ་བ་ཆེར་མེད་པ་ནི་ཆོས་ཀུན་དགོངས་པ་། ༢་༌་
དང༌། སངས་རྒྱས་ཐོབ་བྱེད་དུ་འདྲ་བའི་གནད་ཀྱིས་ཡིན། རླུང་དབུ་མར་སྤུ་ད་པའི་པ ལ། ལྟེ་བའི་སྤྲིན་སྒྲ་ལ་སེམས་བརྟན་པར་བྱེད་ཚུལ། དེ་ལས་རྡོར་བཟླས་བྱེད་། གཞིག་གི་སྡུད་རིམ་དང་གསུམ་མམ་མཐར་སྙིང་གར་གཞོལ་ཚུལ་དང་བཞི ༌ ་
དང་པོ་ལ་སྔོན་དུ་གནད་བཞི་ལྡན་དུ་བྱ་བ་དང་། རྩ་གསལ་འདེབས། ། ་ང་པ།
རྣལ་འབྱོར་དངོས་དང་བཞིར་བྱས་ཀྱང་རུང༌། ས་བཅད་བཅུ་དཔོན་ལྟར་ཤི; ཏུ་པ; ༌ ་
སྟེང་ནས་རྒྱས་བསྡུས་ཅི་རིགས་པའི་ཚུལ་གྱི་བསམ་ན་ལམ་གྱི་གནད་རྫོཀ།ས་པ༌ བ ས པ་
པའི་བཤད་པ་ཐོར་བུ་འབྲུ་སྣ་ཚོགས་བསྲེས་པ་དང་འདྲ། །ས་བཅད་ཡོད་སོ་
བཀོད་པ་དང་འདྲ་བས་བློ་ངོར་འདུམ་བདེ་བ་འོང་། །དེ་ཡང་གཔ་ཆུང་ལ། ལ་༩ ད ང༌
བ་བྱེད་པའི་རྒྱུ་མཚན་རྩ་དབུ་མའི་རྩ་བ་མཐོ་ན་ལུས་དྲང་པོར་སོང་ང་མི པ།ས ་
གསལ་བའི་ཁྱད་ཆེ་བར་པཎ་ཆེན་དཔལ་ལྡན་ཡེ་ཤེས་འདསུ།ས་ཞེས་ཀ ཨ །༽
འཆང་གསུངས། གནད་བཞི་ནི། ཡུལ་དང་དུས་ད་སྤུངས་རྒྱུ་ནི ། ལ་བ་༡ ) ei །
ཤེས་བྱ། ཞེས་ལུས་ཀྱི་གན་རྣམ་སྣང་གི་ཆོས་བདུན་ལྟ་དང་༥ བསྒོམ་ཀྱང་རུང་མོད། ཁྱད་པར་སྔ་དྲོ་རིག་པ་དྭངས་འི་༌ ་

རླུང་གི་གནད་ནི། རླུང་སྒྲ་ཅན་དང་རྒོད་བག་ཅན་མ་ཡིན་པར་དལ་བུར་རྒྱུ་བའི་ཚེའོ། །ཡུལ་
གྱི་གནད་ནི། གང་དུ་དམིགས་པ་གཏོད་པའི་གནས་མ་ནོར་བར་དེར་དམིགས་གནད་འཆུན་པ་
གལ་ཆེའོ། །ལུས་རྣམ་སྣང་གི་ཆོས་བདུན་ལྡན་ནི། རྒྱལ་བ་དབེན་ས་པ་ཆེན་པོས། རྐང་པ་
ལག་པ་རྐེད་པ་གསུམ། སོ་མཆུ་ལྕེ་རྣམས་བསྡོམས་པས་བཞི། །མགོ་མིག་ཕྲག་པ་
དབུགས་དང་བཞི། །རྣམ་པར་སྣང་མཛད་ཆོས་བརྒྱད་ཡིན། །ཞེས་པ་ལྟར་ཏེ་དབུགས་
ཆམ་ལ་ཕབ་པ་བསྣན་པས་བརྒྱད་དོ། །འདི་དག་རྩེ་གཅིག་པའི་སྒོམ་ལ་ངེས་པར་གལ་ཆེ་
སྟེ། །ཁྲི་ཆེན་ངག་དབང་བཀྲ་ཤིས་པའི་གསུང་བཤད་ཟིན་བྲིས་ལས། །ཞི་གནས་སྒོམ་
པའི་ཚེ་རང་ཡོ་ན་དམིགས་རྟེན་ཡང་ཡོ་བའི་སྣང་བ་འཆར་གསུངས། དེས་ན་རྐང་པ་རྡོ་རྗེའི་
དཀྱིལ་ཀྲུང་ནི་རྫོགས་རིམ་པའི་སྐྱིལ་ཀྲུང་བཞི་ལྡན་འགྲུབ་པའི་སྨིན་བྱེད་དུ་འགྲོ་ཞེས་ཁོང་
འཇམ་པའི་དབྱངས་གསུངས། །ལག་པ་མཉམ་གཞག་གི་ཕྱག་རྒྱས་ཏིང་ངེ་འཛིན་སྐྱེ་བ་
དང་། མཐེབ་རྩེ་སྦྱར་བས་གཏུམ་མོ་འབར། །སྒལ་ཚིགས་གསེར་གྱི་དོང་ཚེ་བརྩེགས་པ་
ལྟར་དྲང་བས་དབུ་མ་དྲང་པོར་སྲོང་། སོ་མཆུ་རང་བབས་སུ་བཞག ལྕེ་རྐན་ལ་སྦྱར་བས་
སྐོམ་པ་མི་འཇུག མགྲིན་པ་ཡིད་ཙམ་དགུག །འདི་དག་ལ་རླུང་དང་རྡོར་བཟླས་ཀྱི་རྟེན་འབྲེལ་
ཡོད། མགོ་གུག་ནས་མི་སྡོད་པར་དྲང་ཞིང་མ་ཡོ་ན་ཀོས་ཀོ་མནན་ཙམ་བྱེད་ཅེས་བསོད་
གྲགས་རྡོ་རྗེ་འཆང་གསུངས་གསུང་། མིག་སྣ་རྩེར་ལྟ་བ་མ་ཡིན་པར་དེའི་ཐད་ཀར་ཕབ་པ་སྣ་
རྩེ་གསུམ་གྱི་རྣལ་འབྱོར་གནད་དུ་འགྲོ་བའི་རྟེན་འབྲེལ། ཕྲག་པ་གློད་དེ་དཔུང་པ་གཉིས་རྒོད་
གཤོག་ལྟར་མཆན་གསང་ཕྱེ་བས་བྱིང་རྨུགས་སེལ། དཔྲལ་བ་ནས་རྡེའུ་འཕངས་ན་ལྟེ་བུག་ནི་
ཐད་ཀར་འབབ་པ་ལུས་འདྲོང་བའི་ཚད་ཅེས་ཡོངས་འཛིན་ཡེ་ཤེས་རྒྱལ་མཚན་གསུངས་ཞེས་
སྐྱབས་མགོན་རྡོ་རྗེ་འཆང་གསུངས་གསུང་། སྐུ་རྡོ་རྗེ་རྣམ་སྣང་གི་བཞུགས་སྟངས་བྱས་པ་དེ་
བཞིན་གཤེགས་པའི་གཟུགས་སྐུ་འགྲུབ་པའི་རྟེན་འབྲེལ་ཡོད་ལ། འོད་དཔག་མེད་ཀྱི་བཞུགས་

སྟངས་ཞེས་མི་གསུངས་པའི་རྒྱུ་མཚན་དེ་ཡིན་ཞེས་ཁོང་འཇམ་པའི་དབྱངས་གསུངས་གསུང་།
རླུང་རོ་དགུ་ཕྲུག་ཏུ་བསལ་པས་རླུང་ཆམ་ལ་འབེབས་པ་རྣལ་འབྱོར་བརྟན་པ་ལ་མི་དགོས་
ཀྱང་། ལས་དང་པོ་པས་རླུང་སྦྱོར་ཕྲ་མོ་ཚུན་ཆད་ལ་གལ་ཆེ། རྒྱུན་པར་ངེས་པ་མེད་ཀྱང་འདིར་
རྩ་གསུམ་གསལ་བཏབ་ན་ལེགས་པས་ལུས་ཀྱི་གཞུང་ཤིང་གི་ཚུལ་དུ་རྩ་རོ་རྐྱང་དབུ་མ་
གསུམ་སོར་མོ་སུམ་གཤིབ་ཀྱི་རྣམ་པས་ཡར་སྣ་སྤྱི་བོའི་ཚངས་བུག་གི་ཐད་ནས་མར་གུག་སྟེ་
དབུ་མ་མིག་གཉིས་ཀྱི་བར་གྱི་འདུས་མདོ་དང་། རོ་རྐྱང་སྣ་བུག་ཏུ་ཟུག་ཅིང་། གསུམ་ཀའི་
མར་སྣ་སྟེ་འོག་སོར་བཞི་ཙམ་དུ་རོ་རྐྱང་ཅུང་ཟད་ལྷག་པ། དེ་ནས་རྐྱང་མའི་མར་སྣ་རོ་མར་
བཅུག་སྟེ་སྣ་བུག་གཡས་བཀག གཡོན་ནས་རླུང་རྡུབས་ཏེ་ཅུང་ཟད་གནས་པས་རྐྱང་མ་
བཀང་བ་རོ་མར་ཕུད་དེ་སྣ་བུག་གཡས་ནས་ཕྱིར་འབུད་པ་གསུམ་གྱིས་རོ་མའི་སྐྱོན་སྦྱངས། །
དེ་ལས་བཟློག་སྟེ་སྣ་བུག་གཡོན་ནས་ཕྱིར་འབུད་པ་གསུམ་གྱིས་རྐྱང་མའི་སྐྱོན་བསལ། རོ་
རྐྱང་གི་མར་སྣ་དབུ་མར་བཅུག་པ་ཡི་གེ་ཆའི་ཞབས་ལྟ་བུ་ལ། །བསོད་གྲགས་རྡོ་རྗེ་འཆང་
ནས་རི་མོ་ཕྱག་གིས་བྲིས་ཏེ་སྟོན་པ་གནང་ནས་འདི་ལྟར་བོད་ཀྱི་ཆའི་དབྱིབས་སུ་ཡོད་པ་རེད་
གསུངས་གསུང་། སྣ་བུག་གཉིས་ཀ་ནས་རྡུབས་ཏེ་རོ་རྐྱང་བཀང་སྟེ་ཅུང་ཟད་བསྡད། དབུ་
མར་ཕུད་པས་དེའི་སྐྱོན་སྦྱངས་པར་མོས་ནས་སྣ་བུག་གཉིས་ཀ་ནས་ཕྱིར་འབུད་པ་གསུམ་བྱ་
ཞིང་། འདོད་ན་དབུགས་ཁུག་པ་ཉེར་གཅིག་ཀྱང་བགྲང་ངོ༌། །གཉིས་པ་ནི། རྩའི་ཆགས་
ཚུལ། དེ་ལའང་དབྱེ་བར་དཀའ་བ་ཡི། །དབུས་སུ་མདུད་པ་གསུམ་གྱིས་དཀྲིས། ཞེས་སྙིང་
གར་དབུ་མ་ལ་རོ་རྐྱང་གི་མདུད་པ་གསུམ་གསུམ་སྟེ་དྲུག རྩ་འཁོར་གྱི་གནས་གཞན་དུ་རོ་
རྐྱང་གི་མདུད་པ་རེ་རེས་དབུ་མར་རླུང་རྒྱུ་བ་བཀག་ནས་ཡོད་ལ། རྩ་མདུད་ལུ་གུ་རྒྱུད་དུ་
གནས་པ་འབྲོག་པས་ལུག་སྟོར་ཚུལ་དང་འདྲ་ཞེས་བསོད་གྲགས་རྡོ་རྗེ་འཆང་གིས་གསུངས་
གསུང་། དབུ་མ་ལས་རླུང་། རོ་མ་ལས་ཁྲག རྐྱང་མ་ལས་བྱང་སེམས་འབབ། །བསྒོམ་པའི་

ཚེ་གཞི་ལ་ཅི་ལྟར་གནས་པ་ལྟར་མ་ཡིན་པར། རང་ཧེ་རུ་ཀར་གསལ་བའི་ལུས་དྭངས་གསལ་
འོད་ཀྱི་རང་བཞིན་ཕྲུ་མ་ཕུས་བཏབ་པའམ་ཤེལ་བུམ་དུ་མར་མེ་སྦྱར་བ་ལྟ་བུའི་དབུས་སུ་
ཚངས་བུག་ནས་ལྟེ་འོག་སོར་བཞིའི་བར་རྩ་དབུ་མ་སྦོམ་ཕྲ་སྦ་སྙུགས་འབྲིང་པོའམ་གྲོ་སོག་
ཙམ། ཁ་དོག་ཕྱི་སྔོ་ལ་ནང་དམར་བ། གཡས་སུ་རོ་མ་དམར་མོ། གཡོན་དུ་རྐྱང་མ་དཀར་
མོ། །གཉིས་ཀ་དབུ་མ་ལས་ཅུང་ཟད་ཕྲ་ཞིང་། རྩ་མདུད་ལྷོད་དེ་རོ་རྐྱང་གི་རྒྱུ་བ་འགག་ནས་
ལེབ་མོའི་རྣམ་པ་དང་། དབུ་མ་རླུང་གིས་གང་ཞིང་རྒྱས་པའི་རྣམ་པར་གསལ་འདེབས་དགོས་
པས་རྫོགས་རིམ་རྣམས་སུ་རོ་མ་དམར་ཞར། རྐྱང་མ་དཀར་ཞར་ཞེས་མིང་འདོགས་ཚུན་ཆད་
ཀྱི་སྟེང་ནས་རླུང་དབུ་མར་སྡུད་པའི་རྟེན་འབྲེལ་དང་བརྡ་སྟོན་པ་ཡིན་གྱི། །ང་ཚོ་ལ་སུ་ཞར་
ཡོད་རང་རང་གི་སེམས་ན་ཡོད་པ་དེ་རེད་ཅེས་ཁོང་འཇམ་པའི་དབྱངས་ནས་སྐུ་རྩེད་ཀྱི་རྣམ་
པས་གསུངས། །རྩ་འཁོར་གསལ་འདེབས་ཚུལ་ནི། སྙིང་གའི་ཤར་གྱི་འདོད་མ་སོགས་སྙིང་
གར་ཐོག་མར་ཆགས་པའི་རྩ་བརྒྱད་དང་། སྙིང་གའི་རྩ་འཁོར་བརྒྱད་མི་འདྲ་བས། ནུ་མ་
གཡས་གཡོན་ནས་དཀྱིལ་དུ་གཞལ་བའི་བྲང་གི་རུས་པ་སུམ་ཕྲག་གི་ཐད་ཀྱི་དབུ་མ་ལས་
ཕྱོགས་བཞིར་རྩ་འདབ་རེ་གྱེས་པས་བཞི། དེ་ལས་གཉིས་རེ་གྱེས་པའི་སྙིང་ག་ཆོས་ཀྱི་འཁོར་
ལོ་རྩ་འདབ་བརྒྱད་པ། མགྲིན་པའི་ཨོལ་མདུད་ཀྱི་ཐད་ཀྱི་དབུ་མ་ལས་ཕྱོགས་བཞིར་བཞི། དེ་
ལས་གཉིས་རེ་གྱེས་པས་བརྒྱད། །དེ་ལས་གཉིས་རེ་གྱེས་པས་མགྲིན་པ་ལོངས་སྤྱོད་ཀྱི་
འཁོར་ལོ་རྩ་འདབ་བཅུ་དྲུག སྤྱི་བོའི་སྨིན་མཚམས་ཀྱི་ཐད་ཀྱི་དབུ་མ་ལ་ཕྱོགས་བཞིར་བཞི།
དེ་ལས་གཉིས་རེ་གྱེས་པས་བརྒྱད། །དེ་ལས་གཉིས་རེ་གྱེས་པས་བཅུ་དྲུགདེ་ལས་གཉིས་
རེ་གྱེས་པས་སྤྱི་བོ་བདེ་ཆེན་གྱི་འཁོར་ལོ་རྩ་འདབ་སོ་གཉིས། །ལྟེ་བའི་བུག་པའི་ཐད་ཀྱི་
དབུ་མ་ལས་ཕྱོགས་བཞིར་བཞི། །དེ་ལས་གཉིས་རེ་གྱེས་པས་བརྒྱད། །དེ་ལས་གཉིས་
རེ་གྱེས་པས་བཅུ་དྲུག དེ་ལས་གཉིས་རེ་གྱེས་པས་སོ་གཉིས། དེ་ལས་གཉིས་རེ་གྱེས་པས་

ལྟེ་བ་སྤྲུལ་པའི་འཁོར་ལོ་རྩ་འདབ་རེ་བཞི་པ་སྟེ་བདེ་མཆོག་ལ་རྩ་འཁོར་བཞི་གསལ་བཏབ་
པས་ཆོག རྩ་འདབ་རྣམས་ཏེམ་གྱི་མཆུ་ལྟར་རྩ་བ་དབུ་མ་ལ་ཟུག་ཅིང་། །ཕྱོགས་ཀྱི་རྩ་
འདབ་རྣམས་ཀྱིས་རོ་རྐྱང་ཐལ་བྱུང་དུ་ཕུག་ནས་སྦུ་གུའི་ཚུལ་དུ་ག་ཧ་རེ་ཤིང་གི་ཡལ་ག་ལྟར་
གྱེས་ནས་ཡོད་པ། སྤྱི་བོའི་རྩ་འདབ་རྣམས་ཅུང་ཟད་ཐུར་དུ་ཕྱོགས་པ་གདུགས་ཕུབ་པ་ལྟ་
བུ། །མགྲིན་པའི་རྩ་འཁོར་གྱེན་དུ་ཕྱོགས་པ་གདུགས་ཁ་ཡར་བསྒྱུར་བ་ལྟ་བུའི་ཨེ་ཝཾ་ཁ་
སྦྱོར། དེ་བཞིན་དུ་སྙིང་ག་དང་། ལྟེ་བའི་རྩ་འཁོར་ཡང་ཐབས་ཤེས་ཁ་སྦྱོར་བྱ། རྩ་འཁོར་བཞིར་
འབྱུང་བཞིའི་ཐ་སྙད་བྱས་པ་ཡང་ཡོད། །གསང་འདུས་ལ་ཐོག་མར་སྙིང་ག་ནས་འཆད་པ་
ལྟར་སྙིང་གའི་བརྒྱད། །དེའི་ཉིས་འགྱུར་མགྲིན་པ། དེའི་ཉིས་འགྱུར་སྤྱི་བོ། དེའི་ཉིས་འགྱུར་
ལྟེ་བ་བྱས་ན་འཆད་བདེ། །ད་ལྟ་ཁྲིད་ཀྱི་རིགས་རྟ་ཐོག་མདུང་བཟུང་ལྟར་དཀྱུས་གཅིག་ལ་
ཚར་ཕུད་བྱས་པ་ལས་སྔོན་རྩའི་ཆགས་ལུགས་ལྟ་བུ་དམིགས་སྐོར་རེ་རེའང་ཡུན་རིང་སྦྱངས་
ནས་སྔ་མ་ལེགས་པར་མ་ཤར་བར་ཕྱི་མ་མི་སྟོན་པ་ཁྲིད་བྱེད་ལུགས་ཡིན་གསུངས། གསུམ་
པ་རྩ་ལམ་སྦྱང་བ་ནི། ལྟེ་བའི་དྷུཏཱིའི་དབུས་རང་གི་ཤིན་ཏུ་ཕྲ་བའི་རླུང་སེམས་མི་ཤིགས་པའི་
ཐིག་ལེ་སྲན་མའམ་ཡུངས་འབྲུ་ཙམ་མམ་ཐིག་ལེ་དཀར་དམར་གའུ་ཁ་སྦྱོར་གྱི་དབུས་ཧཱུྃ་ཡིག་
གནས་པ་དེ་ལ་རང་སེམས་ཞུགས་པའི་ཚུལ་གྱིས་སྤྱི་བོའི་རྩ་འདབ་སྦྱང་བར་བྱའོ་སྙམ་པའི་
འཕེན་པ་དང་བཅས་འདྲིལ་ནས་སྤྱི་བོའི་རྩ་འཁོར་གྱི་དབུས་སུ་སོང་། །དབུ་མའི་ཡར་སྣར་
ཐོན་ཙམ་བྱས་ནས་ཕྱི་རྡོ་རྗེའི་ལུས་ཀྱི་གནས་ཚུལ་དང་། ནང་རྩ་རླུང་ཐིག་ལེ་སྤྱི་དང་། ཁྱད་
པར་སྤྱི་བོའི་རྩ་འཁོར་གྱི་ཆགས་ལུགས་ལེགས་པར་བལྟས། དེ་ནས་ཤར་གྱི་རྩ་འདབ་སྦྱང་
བར་བྱའོ་སྙམ་དུ་དེའི་རྩེ་མོའི་བར་ལྡི་ལི་ལི་སོང་སྟེ་ཅུང་ཟད་གནས། སླར་ཡང་དབུས་སུ་འོང་།
དེ་བཞིན་དུ་ལྷོའི་རྩ་འདབ་སོགས་ལྷག་མ་རྣམས་ལའང་དེ་ལྟར་སྦྱངས་ནས་སྤྱི་བོའི་རྩ་འཁོར་
ལས་རླུང་དང་བྱང་སེམས་གང་འདོད་ལྟར་བསྡུས་ཆོག་པའི་ལས་རུང་དུ་བྱས། །དེ་ནས་

ྋགྲིད་པའི་རྩ་འཁོར་སྤྱང་སྙམ་དུ་དེའི་དབུས་སུ་བབས་ཏེ་འགྲོ་འོང་བཅུ་དྲུག་གིས་སྦྱངས། །
དེ་ནས་སྙིང་གར་བབས་ཏེ་འགྲོ་འོང་བརྒྱད། །ལྟེ་བར་བབས་ཏེ་འགྲོ་འོང་རེ་གཉིས་ཀྱིས་
སྔར་ལྟར་རྩ་ལམ་སྦྱངས་ནས་རྩ་ཆད་པ་མཐུད། །ཞར་བ་བསལ། །གུམ་པ་ཐར་བཅད།
གྱོང་བ་མཉེན་པར་བྱས། །རྣག་ཁྲག་ཆུ་སེར་སོགས་ཀྱིས་འགག་པ་བསལ་ཏེ་རླུང་ཅི་ལྟར་
བསྡུ་འདོད་པ་ལྟར་བསྡུས་ཆོཔ།་པའི་ལས་རུང་དུ་སོང་བར་བསམ་པ་འདི་ནི་མི་ལའི་མགུར་དུ།
ཙ རླུང་དྲ་མིག་གི་འཁོར་ལོ་ཡོད། །ཅེས་པའི་མན་ངག་ཡིན་པར་དཔོན་སློབ་བྱམས་པས་
གསུངས་ཤིང་། མར་མིའི་གསུང་མགུར་གཞན་ལའང་སྦྱོར་རྒྱུ་མང་ཡང་དེས་མཚོན་ནས་ཤེས་
དགོས་གསུངས། པཞི་པ་ལྟེ་བའི་སྤྲིན་སྒྲ་ལ་སེམས་བརྟན་པར་བྱེད་པའི་རྣལ་འབྱོར་དངོས་
ནི། །རྡོ་རྗེའི་ལུས་ཀྱི་གནད་ཆེ་སར་དམིགས་པ་དྲག་ཏུ་གཏད་དེ་བསྒོམ་པ་ལ་ལུས་ལ་གནད་དུ་
བསྟན་པ་ཟེར་པས། །དེ་ལ་རྗེས་མཛད་པའི་འདིའི་སྨོན་ལམ་ལས། །སྤྲུལ་པའི་འཁོར་ལོ་
དབུས་སུ་སྤྲིན་སྒྲ་ལ། ཞེ་སོགས་ཤོ་ལོ་ཀ་གཅིག་གིས་ལྟེ་བའི་སྤྲིན་སྒྲར་སེམས་བརྟན་པར་
བྱེད་ཚུལ་བསྟན་ཏེ། སྤྲུལ་པའི་འཁོར་ལོ་ནི་ལྟེ་བའི་རྩ་འཁོར། །དབུས་ནི་དེའི་རྩ་མདུད་ཀྱི་
དབུས་ཀྱི་དབུ་མའི་ནང་མ་ནོར་བ། སྤྲིན་སྒྲ་ནི་ཧཱུཾ་ཡིག་ཟླ་ཚེས་ཐིག་ལེ་ནཱ་ད་དང་བཅས་པ་སྟེ་
རྒྱུད་ཀྱིས་ཐ་སྙད་སྦས་པ་ཡིན་པས་སྤྲིན་ཧཱུྃ་དང་སྒྲ་ནཱ་ད་ལ་བྱེད་དམ་དཔྱད་ཅེས་དགེ་བཤེས་
ཡེ་ཤེས་དགེ་ལེགས་ཀྱི་ངག་སྒྲོས་དང་། ཆོས་མོ་བླ་མས་རྗེ་ཉིད་ལ་དྲི་བ་མཛད་པའི་ལོ་རྒྱུས་
གསུངས། །སེམས་བརྟན་པ་ནི་དམིགས་རྟེན་གསལ་བ་ལ་བྱིང་རྒོད་ཕྲ་མོས་ཀྱང་མ་ཆོད་
པར་ཉིན་ཞག་གི་དྲུག་ཆ་སོགས་ལ་གནས་པ། ཉི་མའི་རྩ་རོ་མ་དང་། ཟླ་བའི་རྩ་རྐྱང་མ་སྟེ་དེའི་
འགྲོས་ནི་རོ་རྐྱང་གི་རྒྱུ་བ། བཅོམ་པ་ནི་རོ་རྐྱང་བསྒོམ་སྟོབས་ཀྱིས་ཞར་ཏེ་དབུ་མར་ཞུགས་
གནས་ཐིམ་པ། དྷུ་ཏི་དབུ་མ། ཙཎྜ་ལི་གཏུམ་མོ་སྟེ་དབུ་མའི་ནང་གཏུམ་མོ་འབར་བས་གནས་
ཉེར་བཞིའི་རྩ་ལ་སྐུ་གསུང་ཐུགས་ཀྱི་རྩ་གསུམ་རེ་ཕྱེ་བས་དོན་གཉིས། དེ་རེ་རེ་ལ་སྟོང་རེ་ཕྱེ་

བས་རྩ་སྟོང་ཕྲག་དོན་གཉིས་ལས་བྱང་སེམས་དབབ་བཟློག་གིས་ཡས་བབས་མས་བརྟན་གྱི་
དགའ་བཞི་སྐྱེས་ཏེ་སྐུ་གསུམ་དུ་བསྲེ་བ་འབྱུང་བར་སྨོན་པའོ། །དེའི་ཚུལ་ནི་རྩ་ལམ་སྦྱོང་བ་
ཡན་ཆད་ཉམས་འོག་ཏུ་ཆུད་པའི་གང་ཟག་གིས་རང་ཧེ་རུ་ཀ་ཞལ་གཅིག་ཕྱག་གཉིས་ཡུམ་
བཅས་གཡས་བརྐྱང་གིས་བཞུགས་པ་ནམ་མཁའི་འཇའ་ཚོན་ལྟ་བུའི་ལྟེ་བའི་བུག་པའི་ཐད་ཀྱི་
སྤྲུལ་པའི་འཁོར་ལོ་རྩ་འདབ་རེ་བཞི་གྱེས་མཚམས་ཀྱི་དབུ་མའི་ནང་མ་ནོར་བ་གལ་ཤིན་ཏུ་ཆེ།
ནོར་ན་རླུང་དབུ་མར་སྡུད་མི་ནུས། དེར་ཟླ་གདན་སྲན་མ་ཕྱེད་གཤག་ཙམ་གྱི་སྟེང་དུ་སྤྲིན་སྒྲ་
ཧཱུྃ་མམ། ཡང་ན་རླུང་སེམས་དབྱེར་མེད་མི་ཤིགས་པའི་ཐིག་ལེ་དཀར་པོ་སྟེང་དང་དམར་པོ་
འོག་ཏུ་བྱས་པའི་གའུ་ཁ་སྦྱོར་གྱི་དབུས་སུ་ཤིན་ཏུ་ཕྲ་བའི་སེམས་ཀྱི་ངོ་བོ་བདེ་བ་ཆེན་པོའི་
རང་བཞིན་གྱི་ཧཱུྃ་ཡིག་མུ་ཏིག་གི་རྡོག་པོ་ལ་སིནྡྷུ་རས་བྱུགས་པ་བཞིན་དཀར་ལ་དམར་མདངས་
ཆགས་པ། ཡུངས་ཀར་སྦོམ་བོའི་ཚད་ཅེས་བསྐྱེད་རིམ་ལས་གསུངས་ཀྱང་འདིར་ཡུངས་ཀར་
འབྲིང་པོའི་ཚད་ཙམ་པ། ཤིན་ཏུ་གསལ་ཞིང་འཚེར་བ་ཟླ་ཚེས། ཐིག་ལེ། ནཱ་ད་དང་བཅས་པ།
ནཱ་ད་སུམ་འཁྱོག་དཀར་ལ་དམར་མདངས་ཅན་འོད་ཟེར་ལྔ་འབར་བ། ལྷག་པར་ཕྲ་བ་སྤུ་རྩེ་
རླུང་གིས་བསྐྱོད་པ་ལྟ་བུ་ལ་སེམས་རྩེ་གཅིག་ཏུ་གཏད་དེ་སེམས་མཉམ་པར་འཇོག་པ་ལས་
དམིགས་པ་གཞན་མང་པོ་མེད་ཅེས་རྗེས་ཚང་སྨྱུང་གནས་པ་བློ་བཟང་བཀྲ་ཤིས་ལ་སློབ་མ་
ཞིག་གིས་ཆོས་ཞུས་པའི་ལོ་རྒྱུས་བྲག་དཀར་དཀའ་བཅུ་རིན་པོ་ཆེས་སྐུ་རྩེད་མཛད་ཚུལ་
བཅས་གསུངས། དམིགས་རྟེན་ཕྲ་ན་རླུང་དབུ་མར་འདུ་སླ་བའི་ཁྱད་ཆེ་བས་ནཱ་ད་ཕྲ་བ་ལ་
སེམས་བཟུང་ན་ལེགས་ཀྱང་འཆར་དཀའ་ན་དང་པོར་ཆེ་བ་དང་། རིམ་པས་ཇེ་ཕྲར་བཏང་
ཆོགསེམས་འཛིན་ཚུལ་ཡང་ཕྱི་ནས་ཕར་ལྟ་བ་ལྟ་བུ་མ་ཡིན་པར་ནཱ་ད་ལ་སེམས་ཞུགས་ཏེ་
རང་སེམས་དང་དབྱེར་མེད་དུ་བྱ། དམིགས་རྟེན་གསལ་བ་ལ་ཉིན་ཞག་གི་དྲུག་ཚའི་བར་བྱིང་
རྒོད་དང་བྲལ་བའི་སེམས་བརྟན་པ་ཞིག་མ་བྱུང་བར་དུ་སྲོག་དབུ་མར་སྡུད་པ་འབྱུང་ཐབས་

མེད་ན་སེམས་གནས་ཙམ་ཡང་མ་གྲུབ་པར་དམིགས་རྟེན་ལ་སེམས་འཇོག་པའི་ལད་མོ་ཙམ་
གྱིས་རླུང་དབུ་མར་འདུ་བ་ག་ནས་འོང་། དེས་ན་བྱིང་རྒོད་གཅོད་ཚུལ། སེམས་གནས་སྐྱེ་བའི་
རིམ་པ་སོགས་ལམ་རིམ་ལྟར་ཤེས་དགོས། དེ་ཡང་འདི་ལས་གློད་ན་བྱིང་བ་སྐྱེ་སྙམ་པ་ལས་
གྲིམས། འདི་ལས་འཕང་མཐོ་ན་རྒོད་པ་སྐྱེ་སྙམ་པ་ལས་གློད་དེ། གྲིམས་ལྷོད་ཀྱི་མཚམས་རང་
གི་མྱོང་སྟེང་ནས་ཟིན་དགོས་གསུངས་པ་ལྟར་བྱ། །དེ་ལྟར་དྷུཏཱིའི་དབུས་མ་ནོར་བ་ལ་དམིགས་
པ་གཏད་དེ་ཡང་ཡང་བསྐྱང་པས་རླུང་སེམས་འཇུག་པ་གཅིག་པའི་གནད་ཀྱིས་གང་དུ་སེམས་
ཟིན་པ་དེར་རླུང་འཇུག་པ་ཆོས་ཉིད་ཡིན་པས་རོ་རྐྱང་གི་རླུང་དབུ་མར་ཞུགས་གནས་ཐིམ་
གསུམ་རིམ་པར་འབྱུང་། ཞུགས་པའི་རྟགས་ནམ་བསྒོམ་ཡང་སྣ་བུག་གཉིས་ནས་རླུང་མཉམ་
རྒྱུ་ཤེད་མཚུངས་ངེས་ཅན་དུ་ཐེངས་པ་འོང་། །དེ་ཡང་བསྒོམ་རེས་ཀྱིས་ནམ་འདོད་དུ་འོང་བ་
དགོས་ཀྱི། རེས་འགའ་ཙམ་འོང་བ་ལ་ངེས་པ་མེད། ཟླ་བ་སྒྲ་གཅན་གྱིས་ཟིན་ཚེ་མཉམ་རྒྱུ་ཅུང་
ཟད་དང་། །ཉི་མ་ཟིན་ན་དེ་ལས་ཆེ་ཙམ། སྙིང་རླུང་སོགས་ནད་ཀྱི་དབང་གིས་ཀྱང་འབྱུང་བ་
སྲིད་ལ། འོན་ཀྱང་ཅུང་ཟད་མི་མཉམ་སྟེ་རང་འགའ་བ་ལ་མཉམ་རྒྱུ་ཤེད་མཚུངས་ངེས་ཅན་འོང་
ན་འཆི་ལྟས་སུ་བཤད་པས་སོ། །བསྒོམ་སྟོབས་ཀྱིས་དབུ་མར་ལན་གཅིག་ཞུགས་ཀྱང་
ཕྱིར་ཡང་ཡང་འགྲོ། །དེ་ནས་ཡང་ཡང་བསྐྱངས་པས་གནས་པ་འབྱུང་ཞིང༌། །དེའི་
རྟགས་སྣ་བུག་གི་རྒྱུ་བ་ཆད། དེ་བྱིང་བ་ཕྲ་མོ་བསགས་པ་ལའང་འབྱུང་སྲིད་པས་ལྟོ་བ་མི་
འགུལ་བ་དང་གཉིས་ཚོགས་བྱུང་ན་རྟགས་ངེས་ཅན་ཡིན། རེ་ཞིག་ལྟོ་བ་རླུང་གིས་ཁེངས་པའི་
ཉམས་འབྱུང་བའང་སྲིད། །དེ་རིང་དུ་གོམས་པས་ཐིམ་པ་འབྱུང་ལ། ། རྒྱུན་པའི་རླུང་ཕྲ་མོ་
ཚུན་ཆད་ལ་འབྱུང་ལྔའི་རླུང་ཚང་ཡོད་པའི་ཐིམ་པའི་རྟགས་སོ་སོར་འཆར། རླུང་གི་རླུང་ནི་
རྣམ་ཤེས་ཀྱི་རླུང་ལྟ་བུ་སྟེ། ནམ་མཁའ་དང་རྣམ་ཤེས་ཕྱོགས་གཅིག་ཏུ་འགྲོ། འདིར་ས་དངོས་
ཆུ་དངོས་ལ་ཐིམ་པ་ག་ལ་ཡིན་ཀྱང་། །ས་རླུང་གིས་རྣམ་ཤེས་ཀྱི་རྟེན་བྱེད་པའི་ནུས་པ་

ཉམས། །ལྷག་མ་གནས་པ་ལ་ས་ཆུ་ལ་ཐི་པའི་ཐ་སྙད་སྦྱར། །དེ་ཡང་ཕལ་པ་ལས་ཉོན་
གྱིས་འཆི་བའི་ཚེ་ས་ཆུ་ལ་ཐིམ་པའི་ཕྱི་རྟགས་ཡན་ལག་དང་ཉིང་ལག་སྔར་ལས་ཕྲ་རུ་འགྲོ།།
ལུས་ས་ལ་བྱིང་བའི་སྙམ་བྱེད་པས་ང་ཐེག་ཟེར་བ་སོགས་འབྱུང་། ནང་རྟགས་སྨིག་རྒྱུ་ལྟ་བུ་
ཞེས་གོར་ལེ་རེ་ཙམ་མ་ཡིན་པར་གང་སྣང་དབྱར་དུས་ཀྱིས་སྨིག་རྒྱུ་ལྟར་སྔོ་ཁྲེབ་ཁྲེབ་པས་
ཁྱབ་པའི་སྣང་བ་འབྱུང་། །ཆུ་མེ་ལ་ཐིམ་པས་ཕྱི་རྟགས་ཁ་སྣའི་ཆུ་སྐམ། ནང་རྟགས་དུ་བ་
དྲག་ཏུ་འཕྱུར་བ་དུད་ཁུང་ནས་ལྷོག་ལྷོག་ཐོན་པ་ལྟ་བུ་མ་ཡིན་པར་ཁང་པ་བུ་ག་མེད་པའི་ནང་
དུ་བ་ཆེན་པོ་འཁྲིགས་པ་རིམ་པས་ནང་ཐམས་ཅད་ཁྱབ་ནས་དུ་བ་སྲབ་མོ་སྔོ་ལམ་པས་ཁེབས་
པ་ལྟ་བུ། མེ་རླུང་ཐིམ་པས་ཕྱི་རྟགས་ལུས་ཀྱི་དྲོད་ཉམས། ནང་རྟགས་མཁའ་སྣང་མེ་ཁྱེར་ནི་
མཁའ་ལས་སྲིན་བུ་མེ་ཁྱེར་གྱི་ཆར་འབབ་པའམ། རྩའི་སོག་མ་ཁབ་ཙམ་དུ་གཏུབ་པའི་མེ་མུར་
མཁའ་ལ་གཏོར་བས་དམར་ཁྲེབ་ཁྲེབ་པ་ལྟ་བུ། །རླུང་སྣང་བར་ཐིམ་པར་རྩོམ་པའམ། རླུང་
རྣམ་ཤེས་ལ་ཐིམ་པའི་ཕྱི་རྟགས་ཕྱི་དབུགས་ཆད། གཉིས་སྣང་རགས་པ་འགག ནང་རྟགས་
མར་མེ་ལྟར་འབར་ནི་མཚན་མོ་དང་ཞབས་སུ་སྒྲོན་མེ་བཞག་སྟེ་ཁ་མཚམས་ནས་ཐད་ཀར་
བལྟས་ན་དམར་ལམ་པའི་སྣང་བ་ལྟ་བུ་སྟེ། །དོན་ཡོད་མཁས་གྲུབ་ཀྱིས། མར་མེ་སྟེང་
འབར་ཡིན་པ་འདྲ་གསུངས་ཚུལ་བྱམས་པ་རིན་པོ་ཆེའི་ཟིན་བྲིས་སུ་ཡང་ཡོད། །འདིའི་བར་
ལ་ཕྱི་ནང་གི་རྟགས་གཉིས་རེ་དང་། ཕྱི་མ་བཞི་ལ་ནང་གི་རྟགས་ཁོ་ན་ལས་མེད། སྲད་རྒྱུད་
གོང་མའི་དུས་འདི་དག་ལ་ལག་ལེན་ངོ་སྤྲོད་ཡོད་ཀྱང་ཕྱིས་ཁྲིད་ཙམ་བཏང་། དོན་ཡོད་མཁས་
གྲུབ་སོགས་ལའང་ལག་ཁྲིད་ཡོད་པ་འདྲ་སྟེ། ཁྲི་ནམ་བཟང་བས་ཟངས་ཀྱི་གའུ་སྲབ་མོ་ཁ་སྦྱར་
བའི་ནང་སྒྲོན་མེ་སྦར་ཏེ་ཁ་ནས་སྟོན་ཚུལ་དེ་ཉིད་ཀྱི་དཔོན་པོ་རྒྱུད་པ་བློ་བཟང་བསྟན་འཛིན་
ལས་ཐོས་གསུངས། །སྤྱིར་སྨིག་རྒྱུ་ནས་འོད་གསལ་གྱི་བར་གྱི་རྟགས་ལ་མཁའ་འདྲའི་སྣང་
བ་ཡོད། མདོ་ལུགས་འཆི་སྲིད་ཕྲ་རགས་ཙམ་ལས་ཕྲ་མོ་ལ་དབྱེ་བ་མ་བཤད། སྔགས་ལུགས་

ས༌ ༥ཤེས་ལ་ཐིམ་པའི་བར་སེམས་གས་པ། ་༌ ཏི་སྲིད་ཕྲ་མོའི་འགོ་རྩོམ་ཞིང་། དེ་
ང བྱེ་པ་བྱས་ཏེ། རྣམ་ཤེས་སྣ་པ་ལ་ཆེམ་པ་སྤྱི་ལོའི་ཀུནྡ་ལྟ་བུའི་བྱང་སེམས་དཔུ་མ་
༤ ནས་༡༡ བྱས་ཏེ་སྙིང་གའི་མི་ཤིགས་པའི་ཁྱི ཀན་༦༧ པ ༌ ་༌༩ ༩་ར་གའུ་ཁ་སྦྱོར་གྱི་དཀར་ཆ་ལ་
ཚེ།་བ་རང་དུས་སུ་སྟོན་གནམ་ལ།ཡའ་དག་ཟླ་འོད་ཀྱིས་ཁྱབ་པ་ལྟ་བུའི་དཀར་
སྣང་བ་མཆེད་པ་ལ་ཐིམ་པ་ན་ལྟེ་བ། ད་མ། ( །ས་ཐོབ་པ།(ི་ཐིག་ལེ་དམར་པོ་གནས་པ་
སྨན ༌༌ནས་ཡར་སོང་སྟེ་དམར་ཆ་ལ་ཤིས་པ། ི་མཆེ་བ་དང་དུས་སུ་སྟོན་གནམ་གཡའ་དག་
ལ་ཏི་ཀྱིས་ཁྱབ་པ་ལྟ་བུའི་དམར་ལམ་པ། མཁྱེན་པ་ཉེ་ར་ཐོབ་པ་ལ་ཐིམ་པ་ན་ཐིག་ལེ་
དང་དམར་གཉིས་འདྲེས་པའམ་བླ་འོག་འགྱུར་ཤད་དེ་གང་ལྟར་ཉེར་ཐོབ་རང་
་སྟོན་གནམ་གཡའ་དག་ྋསོད་ཀྱི་སྤྲུལ་ཐུ་། ས་བྱ་བ་པ་ལྟ་བུའི་ནག་ལམ་པ། ཉེ་མ
1འོད་།སལ་ལ་ཐིམ་པས་རིག་པ་དྭངས་སྙིགས་ཕྱེ་གསལ་རང་དུས་སུ་སྟོན་གནམ་
ཀ 1ག་ལ་ཟླ་འི་སྨུག་སྟེ་སྨོད་བྱེད་ཀྱི་སྐྱོན་།སུས་དང་། པའི་ཐོ་རངས་ཀྱི་ནམ་མཁའི་
དང་ལག་ལྟ་བུའི་སྣང་བ་འབྱུང་ལ། སྣང་བ་སོགས་ཀྱི་ས་ས་བའི་རང་བཞིན་གྱི་རྟོག་པ་
སོ་ས༌ལ། མཆེད་པའི་བཞི་བཅུ། ཉེར་ཐོབ་ཀྱི་པ་དུ ་རྟོག་བརྒྱད་ཅུ་ཐིམ་པའི་འཆི་སྲིད་
པ ས་ཡིན། རླུང་སྣང་བ་ལ་ཐིམ་པ་ལ་རྩོམ་པ་༣ རླུང་རྣམ་ཤེས་ལ་ཐིམ་པ་ཞེས་པ་
1s t༢་ལ་བདེ། རླུང་སྣང་བ་ལ་ཐིམ། ཞེ ། ༼ ༨ ༽ ས་སྣ་བ་ས་ཐིམ་ཞེས་བཤད་
་{བ ༌ ༌ ཡ ་རྣམ་ཤེས་ལ་ཕྲ་རགས་ལས་པས་1ཀྱི ་འི་དོན་ཡིན། མཁས་
11ང་རྒྱ་མཚོ་སོགས་བགཞི ་འོ་། ས་ཡི་སྐུ་པ། ༥ སྟོང་ཉིད་སྣང་ལ་མ་ངེས་པ་ཡིན་
་;་
༼ ༥༩ པ
ས པ ང་། བླ་མ་གཞན་དབག་པ་སྦྱ༌ ་༌ ། ༥ ༦༣ ཀ་པ ཙ6 ༢༦ སྟོ ་ཉི་སྣང་
11། དེ་ལྟར་དའི་མ༌ ༌ ་༩༦ ་༌་བྱིས་པ། ཆུ་མེ་ལ་ཐིལ་
སེ ་༌། སུམ་པ། རླུ་༌་སྣ་༌་༥་༥ ( 1 ཚུལ། ཤེས༌1ིམ་པ༔ རླུང་སྣ་
བ ༢fཟ་པ

བར་ཐིམ་པའམ། རྣམ་ཤེས་སྣང་བར་ཐིམ་པར་སོགས་སྣང་མཆེད་ཐོབ་གསུམ། འོད་གསལ་
བཅས་རྟགས་ཅན་བརྒྱད། རྨིག་རྒྱུ། དུ་བ། མཁའ་སྣང་མེ་ཁྱེར། མར་མེ་ལྟར་འབར། ཟླ་ཉི་སྨག་
གསུམ། ཐོ་རངས་ཀྱི་ནམམ་ཁའི་རང་མདོག་སྟེ་རྟགས་བརྒྱད་འཆར་བ་བཞིན་དུ་རྣལ་འབྱོར་པ་
ལ་བསྒོམ་སྟོབས་ཀྱིས་རྟགས་དང་རྟགས་ཅན་བརྒྱད་འཆར། དེ་ཡང་རྟགས་བཞི་དང་སྟོང་པ་
བཞི་གོ་རིམ་མ་འཁྲུགས་པའི་ངེས་ཅན་དགོས། དེ་ལྟར་འབྱུང་བ་ལ་དཔེར་ན། སྣང་བ་ཤར་བ་
ན་འདི་སྣང་བ་ཡིན། འདིའི་སྔོན་དུ་ས་ཆུ་ལ་ཐིམ་པ་སོགས་རྟགས་བཞི་སོང་། འདི་འགག་པའི་
རྗེས་སུ་མཆེད་པ་འབྱུང་ཞེས་འདས་མ་འོང་ད་ལྟ་སྦྱར་ཏེ་དྲན་པ་གསུམ་ལྡན་དུ་བྱ་བ་ནི་སྟོང་པ་
བཞི་མི་འཁྲུལ་བའི་ཐབས་སུ་ཡིག་ཆུང་ཉེར་གཅིག་དང་དོན་ཡོད་མཁས་གྲུབ་པ་གསུངས་
གསུང་། སྟོང་པ་བཞི་ནི། སྟོང་པ་དང་། ཤིན་ཏུ་སྟོང་པ་དང་། སྟོང་པ་ཆེན་པོ་དང་། ཐམས་ཅད་
སྟོང་པ་སྟེ་སྣང་མཆེད་ཐོབ་གསུམ་འོད་གསལ་དང་བཅས་པའི་མིང་གཞན་ནོ། དེའི་ཚེ་རླུང་
དབུ་མར་ཚུད་པའི་རྣལ་འབྱོར་པ་ལ་གཏུམ་མོ་ཟུར་དུ་བསྒོམ་པ་ལ་མ་ལྟོས་པར་འབར་འཛག་
ཡོད་ཀྱང་ལས་དང་པོ་པས་དམིགས་པ་ཆེད་དུ་སྐྱོང་དགོས། དེ་ཡང་དྷུ་ཏིར་ཙཎྜ་ལི་ནི་འབར་བ་
ཡིས། སོགས་ཀྱིས་གཏུམ་མོ་བསྟན་པས། གཏུམ་མོ་ཞེས་པ་དོན་ལ་ཁྲག་གི་ཐིག་ལེ་ཅིག་སྟེ།
མཛོད་ལས་སྲོག་དྲོད་ལ་གསུངས་པའང་འདི་དང་ཕྱོགས་འདྲ་ཞིང་། དེ་ལ་གཞིའི་གཏུམ་མོ་
དང༌། གཞིའི་ཕག་མོ། ཏི་ལ་ཀ་ཞེས་མིང་འདོགས། བདེ་གསང་འཇིགས་གསུམ་ཀར་གཏུམ་
མོ་སྒོམ་ཚུལ་ཡོད་པ་རྫོགས་རིམ་རྣམས་སུ་གསལ། དེ་ཡང་ལྟེ་བར་ཧཱུྃ་དང་། ཁྱད་པར་ནཱ་ད་
རེག་བྱ་ཚ་བ་དྲོད་ཀྱི་རང་བཞིན་ཅན་བསམ་པའམ། ཨོཾ་ཡིག་གམ། ཡང་ན་ལྟེ་བའི་རྩ་འཁོར་གྱི་
དབུས་རྒྱ་གར་གྱི་ལཉྩའི་འདོག་གི་ཨ་བོད་ཡིག་གི་ཤད་ལྟ་བུ་སྐྱེར་ཚེར་གྱི་དབྱིབས་ཅན་རྩེ་མོ་
གྱེན་དུ་བསྟན་པའི་སྟེང་ཟླ་ཚེས་ཐིག་ལེ་ནཱ་ད་དང་བཅས་པ་ངེས་པར་དགོས། སྤྱི་བོར་ཧཾ།
མགྲིན་པར་ཨོཾ། སྙིང་གར་དཔྱིད་ཧཱུཾ་ཡིག་ཁྱད་པར་ལྔ་ལྡན། ལྟེ་བར་ཨ་ཐུང་སོགས་ཡི་གེ་

གཞན་འདྲ་མི་འདྲ་དང་རྒྱས་བསྡུས་ཡོད་པ་རང་རང་གི་གཞུང་ལྟར་བྱ། བུམ་པ་ཅན་འཛིན་ན་
སྣ་བུག་གཉིས་ནས་རླུང་རྡུབས། རོ་རྐྱང་གི་མར་སྣེ་དབུ་མར་བཅུག་པ་ལས་བརྒྱུད་དེ་སྤུད་པ་
བཏང་བ་ལྟར་རླུང་གིས་བུས་པའམ། མིན་ཀྱང་གསང་གནས་ནས་རླུང་དབུ་མར་ཞུགས་ཏེ་
བུས་པས་མེ་མུར་ལ་ཕུ་བཏབ་པ་ལྟར་རླུང་ཞུགས་པ་ལས་ཨ་ཤད་སོགས་དམིགས་རྟེན་མེའི་
རང་བཞིན་ཡིན་པས་དྲོད་སྐྱེས། གཏུམ་མོའི་མེ་གསོ་བ་དང་བསྐུལ་བ་དང་སྦྱར་བ་དགོས། རྩེ་
མོ་ལས་མེ་རྒྱ་ཁབ་ལྟ་བུར་འབར་ཞེས་ཡོད་ཀྱང་མེ་ལྷབ་ལྷབ་འབར་བ་མ་ཡིན་པར་དྲོད་རྒྱས་
པའི་དོན་ཡིན། རིམ་པས་ཇེ་ཆེར་འཕེལ་ནས་མེ་འོད་རྟ་རྔ་སུམ་གཤག་ཙམ་མམ། དྲོད་ཀྱི་རང་
བཞིན་འོད་ཟེར་དམར་པོ་དབུ་མའི་ནང་གྱེན་དུ་སོང་། ཡི་གེ་ཡོད་ན་གཡས་སྐོར་རེ་བྱས། རེག་
བྱ་ཇེ་ཆེར་འཕེལ། མར་མེ་ལྕེས་གདུངས་པ་བཞིན་ཡི་གེ་རྣམས་དྲོད་ཀྱིས་གདུངས། །བདེ་
མཆོག་ལ་སྤྱི་བོའི་ཧཾ་ཡིག་རྣམ་པ་བའི་ནུ་མ་ལྟ་བུ་ལས་བྱང་སེམས་འཛག་པ་དམིགས་རྟེན་ལ་
བབ་པས་མེ་ལ་མར་ཁུའི་ཐིགས་པ་ཕོག་པ་ལྟར་གཟི་བརྗིད་ཆེར་འབར། འོད་ཀྱི་རྩ་གནས་
ཐམས་ཅད་ལས་བྱང་སེམས་འདུས་ནས་ཧཾ་ཡིག་ཞུ་བ་དང་ལྷན་ཅིག་སྤྱི་བོ་ནས་མགྲིན་པར་
སླེབས་པ་ན་དགའ་བ། སྙིང་གར་མཆོག་དགའ། ལྟེ་བར་ཁྱད་དགའ། ནོར་བུའི་རྩེར་སླེབས་པ་
བརྟན་པར་བྱས་པས་ལྷན་ཅིག་སྐྱེས་པའི་དགའ་བ་ཉམས་སུ་མྱོང་སྟེ་ཡས་བབས་ཀྱི་དགའ་
བཞི། སླར་ཡང་ལུགས་ལྡོག་ཏུ་གསང་གནས་ནས་ལྟེ་བར་སོན་པ་ན་དགའ་བ། སྙིང་གར་
མཆོག་དགའ། མགྲིན་པར་ཁྱད་དགའ། སྤྱི་བོར་ལྷན་སྐྱེས་ཀྱི་དགའ་བ་སྟེ་མས་བརྟན་གྱི་དགའ་
བཞི་སྐྱེ། ཡས་བབས་ཀྱི་ནོར་བུའི་རྩེར་བརྟན་པ་ལྷན་སྐྱེས་ཀྱི་དགའ་བ་ཡིན་ཀྱང་གཞན་གསུམ་
དེ་མིན། མས་བརྟན་ལ་དགའ་བཞི་ཡོད་ཀྱང་ཡས་བབས་ཀྱི་ལྷན་སྐྱེས་ཡར་དྲངས་པ་ཡིན་པས་
བཞི་ཀ་ལྷན་སྐྱེས་ཀྱི་དགའ་བ་ཡིན། བྱང་སེམས་ཡར་དྲངས་པའི་རིམ་པས་རང་གནས་སུ་
བབས་ཏེ་ཕྱིར་འཕོ་མི་སྲིད་པས་མས་བརྟན་ཟེར། དེ་ཡང་མར་མེ་གཅིག་གིས་མཛོད་དུ་མ་སྣང་

བར་བྱེད་པ་ལྟར་ལྟེ་བའི་མེ་འོད་རྩ་འཁོར་རྣམས་ཀྱི་ལྟེ་བར་སོང་བའི་ཚེ་དེའི་འོད་ཀྱི་རྩ་འཁོར་
རྣམས་གསལ་བ་དང་། རྩ་སྟོང་ཕྲག་བཅུ་གཉིས་ཀྱི་ནང་ཐམས་ཅད་ཀྱང་གཏུམ་མོའི་འོད་ཀྱིས་
གསལ་བར་བྱས། ལས་དང་པོ་པས་བུམ་པ་ཅན་གྱི་རླུང་སྣ་བུག་ནས་ཕྱིར་གཏོང་བའི་ཚེའང་
རླུང་དང་གཏུམ་མོའི་མེ་གཉིས་དམིགས་རྟེན་ལ་ཐིམ་པར་བསམ་པ་ལས་ཕྱིར་ཐོན་པའི་དམིགས་
པ་མི་བྱེད། གཏུམ་མོའི་སྤྲོ་བསྡུའི་དམིགས་པ་སྐྱོང་ན། མེ་འོད་སྤྱི་བོའི་བར་དུ་སོང་། དེ་ནས་
སྨིན་མཚམས་སུ་ཅུང་ཟད་ངལ་གསོ། དེ་ནས་སྣ་བུག་གཡས་ནས་ཐོན། ཕྱིར་སོར་དོ་གསུམ།
འདོམ་གང་སོགས་ནས་མཐར་ཞིང་ཁམས་ཐམས་ཅད་ཁྱབ་པའི་བར་སྦྱངས། འོད་ཟེར་གྱིས་
རེག་པས་སྐྱེ་འཕགས་ཉན་རང་བྱང་སེམས་རྣམས་སངས་རྒྱས་ལ་བཀོད། དེ་དང་ཕྱོགས་
བཅུའི་རྒྱལ་བ་རྣམས་ཀྱི་ཐིག་ལེ་དྲངས་ཏེ་ཤངས་བུག་གཡས་ནས་ཐོན། །རང་གི་སྣ་བུག་
གཡོན་ནས་ཞུགས། སྤྱི་བོ་ནས་ལྟེ་བའི་བར་དུ་བབས་ཏེ་ལྟེ་བའི་ཨ་ཐུང་ལ་ཐིམ་པར་བསམ།
གཏུམ་མོ་འབར་བ་དང་། བྱང་སེམས་བབས་པ་ལ་འབར་འཛག་ཟེར། གཏུམ་མོ་སོགས་
བསྒོམ་པའི་དགོས་པ་རྫོགས་རིམ་གྱི་བདེ་སྟོང་ལ་བག་ཆགས་འཇོག་ཆེད་ལས་དྲོད་བསྐྱེད་པ་
ཙམ་ནི་གོས་དྲོ་བ་དང་ལག་པ་མེ་ལ་བསྲོས་པ་དང་ཁྱད་མེད་གསུངས། དམིགས་སྐོར་རེའི་
མཐར་བསྲེ་བ་སྦྱར་དགོས་པ་མན་ངག་ཡིན་པས་བོད་སྔ་མའི་ཡིག་ཆ་ཚོར་ཕ་རྒྱུད་ལ་བསྲེ་བ་
ཡོད་ཙམ་དང་། མ་རྒྱུད་ལ་དཀའ་བ་འདྲ། སད་གཉིད་འཆི་དུས་ཀྱི་བསྲེ་བ་གསུམ་རེའམ།
ཆོས་ལོངས་སྤྲུལ་གསུམ་གྱི་བསྲེ་བ་གསུམ་རེ་ཞེས་འདྲེན་ལུགས་གཉིས་ཡོད། འོད་གསལ་
ཆོས་སྐུ། སྒྱུ་མ་ལོངས་སྐུ། སྣ་ཚོགས་སྤྲུལ་སྐུ་གསུམ་དབྱེ་གཞི་དང་། དེ་ལ་གསུམ་གསུམ་ཕྱེ་
བས་དགུ་པོ་འདི་མཐའ་ཆོད་པར་ཤེས་ན་རྫོགས་རིམ་གྱི་མན་ངག་ཡོངས་རྫོགས་ལ་མཁས་པ་
ཡིན་ཞེས་རྗེ་བདག་ཉིད་ཆེན་པོས་གསུངས། དེ་ལ་སད་དུས་ཀྱི་བསྲེ་བ་གསུམ་ནི། སད་དུས་
ཀྱི་ཆོས་སྐུའི་བསྲེ་བ། སད་དུས་ཀྱི་ལོངས་སྐུའི་བསྲེ་བ། སད་དུས་ཀྱི་སྤྲུལ་སྐུའི་བསྲེ་བ་

གསུམ་མོ། གཉིད་དུས་ཀྱི་གསུམ་ནི། གཉིད་ཆོས་སྐུའི་བསྲེ་བ། རྨི་ལམ་ལོངས་སྐུའི་བསྲེ་བ།
སད་པ་སྤྲུལ་སྐུའི་བསྲེ་བའོ། འཆི་དུས་ཀྱི་གསུམ་ནི། འཆི་བ་ཆོས་སྐུའི་བསྲེ་བ། བར་དོ་ལོངས་
སྐུའི་བསྲེ་བ། སྐྱེ་བ་སྤྲུལ་སྐུའི་བསྲེ་བའོ། །དེ་ལ་རླུང་དབུ་མར་ཐིམ་པའི་རྟགས་བཞི་དང་
སྟོང་པ་བཞིའི་ཚེ་ལྟ་བ་དྲན་ནས་ངེས་ངོར་སྟོང་ཉིད་རྟོགས་པའི་སྣང་ཆ་སྨིག་རྒྱུ་སོགས་སུ་ཤར་
བ་དགོས་ལ། ཁྱད་པར་འོད་གསལ་གྱི་དུས་གཏུམ་མོ་འབར་བའི་རྐྱེན་གྱིས་བྱང་སེམས་ཞུ་སྟེ་
བདེ་ཆེན་སྐྱེས་པ་ནས་སྔར་ནས་རིགས་པ་ཡང་དག་གིས་བཙལ་བའི་ལྟ་བ་ཕུ་ཐག་ཆོད་པ་དེ་
དང་སྦྱར་ནས་བདེ་སྟོང་ལ་རྩེ་གཅིག་ཏུ་མཉམ་པར་འཇོག་པ་ནི་སད་དུས་ཀྱི་འོད་གསལ་ཆོས་
སྐུ་དང་བསྲེ་བ། མཉམ་གཞག་དེ་ལས་ལྡང་བར་རྩོམ་པ་ན་རྣམ་སྨིན་གྱི་ཕུང་པོ་རྙིང་པ་ལས་གོ་
ས་ལོགས་སུ་ཡིད་ངོར་ལོངས་སྐུ་ཧེ་རུ་ཀ་དཀར་པོ་ཡབ་ཡུམ་གྱི་རྣམ་པར་བཞེངས་ཏེ་རྟགས་
རྣམས་ལུགས་ལྡོག་ཏུ་ཤར་བར་མོས་པ་སད་དུས་ཀྱི་སྒྱུ་ལུས་ལོངས་སྐུ་དང་བསྲེ་བ། དེས་རྟེན་
རགས་པ་ལ་གནས་ནས་འགྲོ་བའི་དོན་བྱའོ་སྙམ་པའི་འཕེན་པ་དང་བཅས་ཕུང་པོ་རྙིང་པ་དམ་
ཚིག་སེམས་དཔར་གསལ་བའི་ཐུགས་ཀར་ཡེ་ཤེས་སེམས་དཔའི་ཚུལ་གྱིས་ཞུགས་པ་སད་
དུས་ཀྱི་ལོངས་སྐུ་ལས་ལངས་པ་སྤྲུལ་སྐུ་དང་བསྲེ་བའི་ཉམས་ལེན་ནོ། །དེའི་ཚེ་སྣ་བུག་
ནས་རླུང་རྒྱུ། དབང་པོ་ལྔ་ཡུལ་ལ་འཇུག ཞུགས་པས་གང་སྣང་སྟོང་པ། སྟོང་པ་བདེ་བ། བདེ་
བ་ལྷ་སྐུར་འཆར་བ་ལ་བསླབ། དེ་ལྟ་བུའི་རྣལ་འབྱོར་པ་དེས་སད་པའི་གནས་སྐབས་ཀྱི་སྣང་
བ་ཐམས་ཅད་ལ་རྨི་ལམ་ཡིན་སྙམ་དུ་སྦྱོང་བ་དང་། བླ་མ་དང་ལྷ་ལ་རྨི་ལམ་ཟིན་པ་དང་། རྨི་
ལམ་གྱི་དགེ་སྦྱོར་སྐྱོང་ནུས་པའི་གསོལ་བ་བཏབ། གཉིད་ལ་མངོན་དུ་ཕྱོགས་པའི་ཚེ་ལྟེ་བའི་
སྤྲིན་སྒྲ་སྙིང་གར་དྲངས་ཏེ་ཕྲ་བའི་རླུང་སེམས་དང་དབྱེར་མེད་དུ་དམིགས་པ་གཏད། རྟགས་
དང་རྟགས་ཅན་བརྒྱད་དོད་ཐུབ་ཁྱེམ་ཙམ་ཤར་བའི་ཚེ་ངོས་ཟིན་ནས་ལྟ་བ་དྲན། གཉིད་འཐུག་
གི་ཚེ་བདེ་སྟོང་སྦྱར་ནས་སྟོང་ཉིད་ལ་རྩེ་གཅིག་མཉམ་པར་འཇོག་པ་གཉིད་ཆོས་སྐུའི་བསྲེ་བ།

གཉིད་འཐུག་ཇེ་སྲབ་ཏུ་སོང་སྟེ་རྨི་ལམ་རྨི་བར་རྩོམ་པ་ན་ཐ་མལ་བར་མ་ཤོར་བར་ཕུང་པོ་
ལས་གོ་ས་ལོགས་སུ་ལོངས་སྐུར་ལྡང་བའི་འཕེན་པ་དང་བཅས་རྨི་ལམ་གྱི་ལུས་ཡིད་ངོར་གོ་
ས་ལོགས་སུ་ཧེ་རུ་ཀ་དཀར་པོའི་སྐུར་བཞེངས་པ་རྨི་ལམ་ལོངས་སྐུའི་བསྲེ་བ་སྟེ། འདི་ལ་བློ་
འབྱོངས་པས་རྨི་ལམ་གྱི་ལུས་ཀྱིས་སངས་རྒྱས་ཀྱི་ཞིང་ཁམས་དུ་མར་བགྲོད་ནས་ཆོས་ཉན་
པ་དང་། སྤྲུལ་བསྒྱུར་སྣ་ཚོགས་སྟོན་པ་ཤངས་པ་བཀའ་བརྒྱུད་ཀྱི་ལོ་རྒྱུས་དུ་མ་དང་། ས་
འཐུག་གྱུར་པས་རབ་ཏུ་རང་གཉིད་ལོག ཅེས་སོགས་ཀྱི་ལུང་འདྲེན་དང་། ཧེ་ཏཱ་ཞིན་གྱི་ལོ་
རྒྱུས་བཅས་གསུངས། །གཉིད་སད་པར་རྩོམ་པ་ན་རྨི་ལམ་གྱི་ཕུང་པོ་རྙིང་པ་དམ་ཚིག་སེམས་
དཔར་གསལ་བའི་ཐུགས་ཀར་ཡེ་ཤེས་སེམས་དཔའི་ཚུལ་གྱིས་ཞུགས་པ་སད་པ་སྤྲུལ་སྐུའི་
བསྲེ་བའི་ཉམས་ལེན་ནོ། །ད་ལྟ་སད་པའི་ཚེ་སད་དུས་ཀྱི་བསྲེ་བ་གསུམ། གཉིད་ཀྱི་ཚེ་
གཉིད་དུས་ཀྱི་བསྲེ་བ་གསུམ་བསྒོམ་ན། འཆི་དུས་ཀྱི་བསྲེ་བ་གསུམ་དེའི་ཚེ་བསྒོམ་པར་བྱའོ་
སྙམ་པའི་འཕེན་པའི་ཤུགས་ཀྱིས་འོང་དགོས་པ། དེ་ལྟ་བུའི་རྣལ་འབྱོར་པ་དེ་ལམ་གོང་མའི་
རྟོགས་པ་མངོན་དུ་མ་གྱུར་པར་འཆི་དགོས་པ་བྱུང་ན་འཆི་དུས་ཀྱི་བསྲེ་བ་གསུམ་སྒོམ་དགོས་
པས་བླ་མ་ཡི་དམ་ལ་སྐྱེ་ཤི་བར་དོ་སྐུ་གསུམ་དང་བསྲེ་ནུས་པའི་གསོལ་བ་བཏབ། དེ་ལྟ་བུའི་
འཕེན་པ་ཤུགས་དྲག་པོས་ས་ཆུ་ལ་ཐིམ་པ་སོགས་ཀྱི་ཕྱི་ནང་གི་རྟགས་རྣམས་དངོས་སུ་འབྱུང་
བའི་ཚེ་ངོས་ཟིན་པར་བྱས། ཉེར་ཐོབ་ཀྱི་མཇུག་དྲན་མེད་ཀྱི་ཚེ་མི་འཆར་ཡང་། འོད་གསལ་
ཤར་བ་དང་གོམས་སྟོབས་ཀྱིས་ངོས་ཟིན་ནས་སྟོང་ཉིད་ལ་མཉམ་པར་འཇོག་ནུས་ན་དེ་ཉིད་
འཆི་བ་ཆོས་སྐུའི་བསྲེ་བའི་ཉམས་ལེན་ཏེ། ལས་ཉོན་གྱིས་འཆི་བ་དངོས་སུ་གྲུབ་ཀྱང་ཡིད་
ངོར་ཆོས་སྐུའི་ཉམས་ལེན་འབྱུང་། འཆི་སྲིད་ཕྲ་མོའི་ཚེ་སྟོང་ཉིད་ལ་མཉམ་པར་བཞག་ཡོད་ན་
ལུས་ཀྱི་སྤྱོད་ལམ་མགོ་ཐུར་བསྟན་ཡོད་ཀྱང་ཐུགས་དམ་ལ་བཞུགས་ཡོད་པ་རེད། སྣང་མཆེད་
ཐོབ་གསུམ་འོད་གསལ་བཅས་ལམ་དུས་དང་ངོ་འཕྲོད་ནས་སྟོང་ཉིད་བསྒོམ་ནུས་ན་རང་ངོ་

རང་གིས་ཤེས་པ་རེད། ལས་ཉོན་གྱིས་བསྐྱེད་པའི་སྟོང་བཞི་མ་ཡིག་ལྟ་བུ། རང་གིས་བསྒོས་
པའི་སྟོང་བཞི་བུ་ཡིག་ལྟ་བུ། དེ་གཉིས་ཡིད་ངོར་འབྱོར་ན་འོད་གསལ་མ་བུ་འཕྲོད་པ་ཟེར། ཐ་
མལ་བ་འཆི་སྲིད་ཕྲ་མོ་ལ་ཞག་གསུམ་གནས་པར་ཡིག་ཆུང་ཉེར་གཅིག་སོགས་ལས་གསུངས་།
དེའི་སྔོན་དུ་བསྲེག་པ་སོབ་ས་ལ་ཉེས་པ་ཡོད་མེད་བརྟག་དགོས། རྣལ་འབྱོར་པ་རང་གིས་
འཕེན་པ་དང་། རྟོགས་པའི་སྟོབས་ཀྱིས་ཡུན་རིང་ཐུང་མང་བས་ད་ལྟ་ཐུགས་དམ་གྲོལ་བའི་
སྙན་གསན་འབེབས་ཟེར་བ་དེ་ཡིན། ཨ་ལགས་ད་ལྟ་བ་ཚང་ཞེས་གྲགས་པ་རིན་ཆེན་ཆོས་
བཟང་དགེ་བཤེས་ཟླ་མེད་སྔགས་ཀྱི་ཉམས་ལེན་ཅན་ཡིན་པས་དགུང་ལོ་བརྒྱད་ཅུ་ཡོལ་བར་
གཤེགས་ནས་གདུང་སྐར་ལན་གསུམ་བལྟས་ཀྱང་ཐུགས་དམ་མ་གྲོལ་བར་ཞག་ཉེར་ལྔ་
བཞུགས། དེ་ནས་ཀྱང་སྙན་གསན་ཕུལ་ཏེ་དེ་འཕྲལ་གྲོལ་རྟོགས་སྤྱན་ལས་བྱང་སེམས་དཀར་
དམར་འདྲེས་པའི་རྒྱུན་བབས་པས་རྫོགས་རིམ་གྱི་རྟོགས་པ་མཐོ་བའི་རྟགས་ཞེས་རྣལ་འབྱོར་
དབང་པོ་བློ་བཟང་དཀོན་མཆོག་སོགས་ཀྱི་གསུངས་གསུང་། འདའ་ཁ་དང་གཤེགས་ནས་
ཀྱང་རྗེ་ཉིད་མཇལ་ཚུལ་སོ།ས་ལོ་རྒྱུས་མང་པོ་གསུངས། འོད་གསལ་ལས་ལུགས་ལྡོག་གི་
ཉེར་ཐོབ་དང་བར་དོ་གྲུབ་པ་དུས་མཉམ། དེའི་ཚེ་ལྷའི་མིག་སྐྱོན་བཅུ་གཅིག་དང་བྲལ་བས་
བར་དོ་བར་མཐོང་ཡང་ཁོ་རང་གིས་ཡིད་ངོར་ཧེ་རུ་ཀ་དཀར་པོ་ཡབ་ཡུམ་གྱི་སྐུར་བཞེངས་
པའི་ང་རྒྱལ་གསལ་སྣང་ཡོད་ན་བར་དོའི་ལོངས་སྐུའི་བསྲེ་བ། ཞག་བདུན་ནམ་ཞེ་དགུར་དེའི་
ང་རྒྱལ་གྱིས་གནས་ཏེ་སྔགས་སྤྱོད་པའི་རྟེན་ཁྱད་པར་ཅན་དུ་སྐྱེ་བ་བླངས་ཏེ་འགྲོ་བའི་དོན་བྱ་
སྙམ་པའི་འཕེན་པ་དང་ལྡན་པས་ཕ་མ་གཉིས་ཧེ་རུ་ཀ་ཡབ་ཡུམ་ཏུ་གསལ་བའི་ཐུགས་ཀར་
ཡེ་ཤེས་སེམས་དཔའི་ཚུལ་གྱིས་ཞུགས་ཏེ་ཕ་མའི་ཁུ་ཁྲག་གི་དབུས་སུ་མཚམས་སྦྱར་ཀྱང་
ཡིད་ངོར་སྐྱེ་བ་སྤྲུལ་སྐུ་དང་བསྲེ་བའི་ཉམས་ལེན་འབྱུང་ཞིང་། ཚེ་དེར་སྔགས་སྟོན་པའི་
བཤེས་གཉེན་དང་ཕྲད་ནས་ལམ་ཉམས་སུ་ལེན་པ་སོགས་འབྱུང་། དཔེའི་འོད་གསལ་མན་

ཆད་དུ་བསྲེ་བ་གསུམ་རྗེས་མཐུན་པ་དང་། དེས་དྲངས་པའི་མ་དག་པའི་སྒྱུ་ལུས་ཐོབ་པ་ཡན་
ཆད་ལམ་དུས་ཀྱི་བསྲེ་བ་དངོས་སུ་འབྱུང་ལ། འབྲས་དུས་ཀྱི་སྐུ་གསུམ་དང་བསྲེ་བ་སངས་
རྒྱས་ནས་འབྱུང་ངོ་། །བར་དོར་སངས་རྒྱ་ན་འཆི་བའི་འོད་གསལ་གྱི་ཀུན་རྟོག་གི་རླུང་མཐའ་
དག་ཐིམ་པའི་སེམས་དབེན་དཔེའི་འོད་གསལ་མངོན་དུ་བྱས། དེ་ལས་བར་དོའི་དོད་དུ་མ་དག་
པའི་སྒྱུ་མའི་སྐུར་བཞེངས་ནས་རགས་པའི་རྟེན་གྱི་ཟ་མ་ཏོག་ཅི་རིགས་ལ་བརྟེན་ནས་ལམ་
ལྷག་མ་མངོན་དུ་བྱེད་དོ། སྒྱུ་མ་ལོངས་སྐུ་འོད་གསལ་ཆོས་སྐུ་དང་། །ཞེས་སོགས་ལྟར་
བསྲེ་བ་སྐོར་དགུ་པོ་འདི་དག་གསང་འདུས་ཀྱི་གདམས་པ་ཡིན་ཀྱང་བདེ་གསང་འཇིགས་
གསུམ་ཡ་མ་བྲལ་བར་མན་ངག་ཕན་ཚུན་ཁ་བསྐང་ནས་ཉམས་སུ་ལེན་དགོས་པས་འདི་ཡང་
རྫོགས་རིམ་ཁ་སྐོང་ལུགས་གནད་ཆེ་བ་ཅིག་ཡིན་གསུངས། །གསང་བའི་རྣམ་ཐར་གྱི་བསྲེ་
བ་ནི་འདི་དང་། འཕོ་བ་ནི་གསེར་གྱི་སྒོ་འབྱེད་ལྟར་གྱི་འཕོ་བ་ལ་བྱེད་གསུངས། །གཉིས་པ་
ལྟེ་བའི་སྤྲིན་སྒྲ་ལས་ལྡང་འཇུག་གནས་གསུམ་གྱི་རྡོར་བཟླས་བྱེད་ཚུལ་ནི། འཇུག་དང་གནས་
དང་ལྡང་བའི་རླུང་གིས་ནི། ཞེས་སོགས་རྐང་པ་དྲུག་སྟེ། ལྟེ་བའི་ནཱ་ད་ལ་སེམས་བརྟན་ནས་
རྡོར་བཟླས་བསྒོམ་ན་གནད་དུ་འགྲོ་ཚབ་ཆེ་ཞེས་རྗེས་གསུངས། །ལྟེ་བའི་ཧཱུཾ་སྙིང་གར་འདྲེན་
ནམ། མིན་ཀྱང་ལྟེ་བའི་རྩ་འཁོར་གྱི་དྷུ་ཏིའི་ནང་ཟླ་བ་དཀར་དམར་གྱི་སྟེང་ཧཱུཾ་མམ་ནཱ་ད་དཀར་
དམར་བསམ། དེ་ལས་རླུང་སྤོས་རིང་གི་དུ་བ་ལྟ་བུ་དབུ་མའི་ནང་ནས་སྙིང་གའམ། མགྲིན་
པའམ། སྣ་རྩེ་འམ། སྤྱི་བོའི་བར་དུ་སོང་། དེ་ནས་ཕྱིར་བཀུག་སྟེ་ཨོ་གྱི་གདངས་ཀྱིས་ནང་དུ་
འཇུག་པ་ནས་མགོ་རྩོམ་པ་རླུང་ནང་དུ་འདུ་བའི་རྟེན་འབྲེལ་ཡིན། དངོས་གནས་ལ་མེད་ཀྱང་
བློས་བཅོས་ནས་ཨཱའི་གདངས་ཀྱིས་གནས། ཧཱུྃ་གི་གདངས་ཀྱིས་སྟེང་གི་སྣ་རྩེའི་བར་འགྲོ་བ་
སོགས་སྲོག་འཛིན་དང་གྱེན་རྒྱུ་ལ་སྟེང་འགྲོའི་རྡོར་བཟླས་དང་། རླུང་གསང་གནས་ཀྱི་རྩེའི་
བར་དུ་སོང་བ་ཨོ་གྱི་གདངས་ཀྱིས་ནང་དུ་འཇུག་པ་སོགས་མཉམ་གནས་དང་ཐུར་སེལ་ལ་

འོག་འགྲོའི་རྡོར་བཟླས་དང༌། ཡང་སྟེང་འོག་གི་རླུང་གཉིས་ཀ་ཨོ་གྱི་གདངས་ཀྱིས་ནང་དུ་
མཉམ་དུ་ཞུགས། ཨའི་གདངས་ཀྱིས་མཉམ་དུ་གནས། ཧཱུྃ་གི་གདངས་ཀྱིས་མཉམ་དུ་ཕྱིར་
འགྲོ་བ་རྒྱབ་གྱེས་སམ། ལྟག་སྤྲོད་ཀྱི་རྡོར་བཟླས་མཁས་གྲུབ་རྗེའི་ལུགས་དང་། ཐུར་སེལ་ཧཱུྃ་
གི་གདངས་ཀྱིས་རྟོགས་ཀྱི་རྩེར་སོང་བ་དང་། སྟེང་རླུང་ཨོཾ་གྱི་གདངས་ཀྱིས་ནང་དུ་ཞུགས་ཏེ་
ཨཱཉྩའི་གདངས་ཀྱིས་གནས། སྟེང་རླུང་ཧཱུཾ་གི་གདངས་ཀྱིས་སྣ་རྩེར་སོང་བ་དང་། འོག་རླུང་ཨོ་
གྱི་གདངས་ཀྱིས་ནང་དུ་འཇུག་པ་རྒྱལ་ཚབ་ལུགས་ཀྱི་འབྲོས་འདེད་ཀྱི་རྡོར་བཟླས་གཉིས་ནི་
སྲོག་ཐུར་རགས་པ་བསྲེ་བའི་རྡོར་བཟླས་ཏེ། སྤྱི་མགྲིན་སྙིང་ག་སོགས་ལའང་དེ་ལྟར་བྱའོ། སོ་
མཆུ་ལྕེ་རྣམས་མི་འགུལ་བར་སྔགས་ཀྱི་གདངས་སམ་རྣམ་པ་ཡིད་ལ་བྱས་པའི་ཡིད་བཟློས་ནི་
འདིའི་སྨིན་བྱེད་བསྐྱེད་རིམ་པའི་རྡོར་བཟླས་ཡིན་པས། །འདིར་ངག་ནས་བརྗོད་པ་དང་བརྗོད་
པའི་རྣམ་པ་ཉན་པ་ཙམ་མ་ཡིན་པར་ལི་ཏིང་ལ་ཕུ་བཏབ་པས་ཏིང་ཞེས་སྒྲ་འབྱུང་བ་ལྟར་
དམིགས་རྟེན་ལ་ཐིམ་པ་ན་ནང་གི་རླུང་གདངས་ཞེས་གྲགས་པ་ལ་ཡིད་ཀྱིས་ཉན་པའི་ཚུལ་
དུ་བྱ། དེ་བཞིན་དུ་དམིགས་རྟེན་ལས་མིག་འབྲས་ཀྱི་བར་ལ་རྩ་བུ་ག་ཧ་རེ་གསལ་བཏབ་ནས་
རྒྱུ་བ་སོགས་ཡན་ལག་གི་རླུང་ལྔ་རང་རང་ལ་རྡོར་བཟླས་ཀྱིས་མངོན་ཤེས་ལྔ་སྒྲུབ་པ་དང་།
ལུས་ཀྱི་རླུང་བ་སྤུའི་བུ་ག་ཐམས་ཅད་ནས་བྱེད་པ་ཙམ་ཁྱབ་བྱེད་དང་ཕྱོགས་འདྲ་ཡང་ཞིབ་ཆ་
མི་འདྲ། དེ་བཞིན་དུ་རིགས་པས་རྩ་མདུད་གང་འགྲོལ་དཀའ་བ་དང༌། གང་ལས་རླུང་འདུ་བ་
དཀའ་བ་ལ་དམིགས་ཀྱིས་བཀར་ནས་རྡོར་བཟླས་བྱས་པས་སྦུ་གུ་སས་འགག་པ་ཐུར་མས་
བསལ་བ་ལྟར་རྩ་མདུད་འབྱེད་པ་དང་། རླུང་གེགས་བྱུང་ན་བ་སྤུའི་བུ་ག་ཐམས་ཅད་ཀྱི་རྩ་ནང་
ནས་ནད་རྣག་ཁྲག་སོགས་འོད་ཟེར་གྱི་ལྕགས་ཀྱུས་དྲངས་ཏེ་དམིགས་རྟེན་ལ་རོ་མེད་དུ་
བསྟིམས་པ་དང་། །ཧཾ་ཡིག་དབབ་བཟློག་གི་སྒོས་སྤྱི་བོའི་རྩ་མདུད་འགྲོལ་ཐབས་སོགས་དེ་
དག་རེ་རེའི་སྐབས་སུའང་ཁྱབ་བྱེད་ཀྱི་རླུང་ཅུང་ཟད་རེ་ཐིམ་ཀྱང་ལྷག་མེད་དུ་བསྡུ་བ་སྙིང་གའི་

རྩ་མདུད་འགྲོལ་བ་ལ་ལྟོས། དེ་ལྟར་གོམས་པས་མྱོང་བ་སྐྱེ་ཚུལ་ནི། དང་པོར་རྡོ་རྗེ་གསུམ་གྱི་
གདངས་སུ་མོས་པ་ཙམ་དང་། གནས་པ་བློས་བཅོས་པ་ལས་མེད་ཀྱང་། གོམས་པས་ང་རྒྱལ་
འཕོས་ནས་ལྡང་འཇུག་གནས་གསུམ་ཡི་གེ་གསུམ་གྱི་གདངས་སུ་འཆར། ལྡང་འཇུག་ཇེ་
ཐུང་། གནས་པ་ཇེ་རིང་ལ་སོང་ནས་མཐར་གནས་པ་འབའ་ཞིག་གིས་རླུང་དབུ་མར་ཐིམ་པ་
འབྱུང་ཞེས་བསྐྱེད་རིམ་མཐར་ཕྱིན་ན་རྒྱན་སོགས་རེག་མཐོང་གི་མཚན་མ་དངོས་སུ་འབྱུང་
ཚུལ་ཀུན་མཁྱེན་གོང་མའི་རྣམ་ཐར་དང་། །རྗེ་རིན་པོ་ཆེས་འོལ་ཁར་སྦྱིན་སྲེག་གི་དུས་
ཡུལ་ཕྱོགས་ཁ་བས་ཁེབས་ཀྱང་ཉེ་འཁོར་དུ་མ་བབས་པའི་རྣམ་ཐར། ཀུན་མཁྱེན་གོང་མས་
རླུང་ལྷ་རྡོས་མནན་པའི་རྣམ་ཐར། ཨོ་རྒྱན་དུ་ལྭ་བ་པས་བསྲུང་འཁོར་བསྒོམ་ཏེ་རྦབ་རྡོ་ད་
ལྟའང་བར་སྣང་ལ་གནས་པའི་ལོ་རྒྱུས་སོགས་གསུངས། །དེ་ལྟར་རྡོར་བཟླས་ཀྱི་མཐུས་
རྣལ་འབྱོར་པ་ལ་གཏུམ་མོ་རང་ཤུགས་ཀྱིས་འབར་ཏེ་དགའ་བཞི་སྐྱེ་བས། ལྟེ་བའི་དབུས་ཀྱི་
མཆོག་གི་དབང་ཕྱུག་མ། སོགས་ཀྱིས་གཏུམ་མོ་འབར་འཛག་བསྟན་ཏེ། མཆོག་གི་དབང་
ཕྱུག་མ་ནི་གཏུམ་མོའི་མིང་ངོ་། མཐར་ཞུགས་གནས་ཐིམ་པའི་རྟགས་དང་བསྲེ་བ་དམིགས་
སྐོར་ཐམས་ཅད་ལ་སྦྱར། །ཞུགས་གནས་ཐིམ་པའང་རྩ་འཁོར་གྱི་མཐའ་དབུས་སོགས་ལ་
མི་འདྲ་བའི་ཁྱད་པར་ཆེ། དམིགས་སྐོར་སྔ་མར་བརྟན་པ་ཐོབ་པའི་སྟེང་ནས་ཕྱི་མ་བསྒོམ་ན་
རླུང་འདུ་ཕུལ་ཆེ་ཆུང་ཐིམ་པ་སྟོབས་ཆེ་ཆུང་། རྟོགས་པ་སྐྱེ་ཚུལ་ཁྱད་པར་ཤིན་ཏུ་ཆེ། རྩ་
ཁམས་རྒྱས་དུས་རོ་རྐྱང་དུ་རླུང་བཟུང་ཡང་སྟོབས་ཆེ་བས་བོད་ཀྱི་གྲུབ་པ་གཞོན་པ་ཚོར་འུར་
ཆེ་ཡང་རྒས་ནས་ནུས་པ་ཆུང་། དབུ་མར་ཟིན་ན་རྒས་གྱིན་སྟོབས་ཆེ་བ་མི་ལའི་རྣམ་ཐར་
དང་། །དཔོན་སློབ་བྱམས་པའི་དྲུང་དུ་གྲུབ་པ་གཉིས་ཀྱིས་རྟོགས་པ་ཕུལ་བའི་ལོ་རྒྱུས་ཀྱང་
གསུངས། །གསུམ་པ་རྗེས་གཞིག་གི་སྡུད་རིམ་ནི། མཁའ་དབྱིངས་ཤར་བའི་དབང་པོའི་
གཞུ་བཞིན་དུ། སོགས་རྐང་པ་དྲུག་སྟེ། རང་དམ་ཚིག་སེམས་དཔའ་ཧེ་རུ་ཀ་ཡབ་ཡུམ་གྱི་ང་

རྒྱལ་ལ་གནས་ནས། དབྱངས་གསལ་ཚར་གཅིག་ངག་ཏུ་བརྗོད་པ་ལས། །ཨཱ་ལི་ཀཱ་ལིའི་
ཕྲེང་བ་འོད་ཟེར་ལྔ་ལྡན་གྱི་དཀར་པོའི་སྣེར་སྐུ་འཁོར་སོགས་འཁོར་ལོ་ལྔ་འམ་གསུམ་གྱི་ལྷ་
ཚོགས་སྣ་བུག་གཡས་པའི་རླུང་དང་འགྲོགས་ནས་ཕྱིར་འཕྲོས། མཁའ་ཁྱབ་ཀྱི་སེམས་ཅན་
ཐམས་ཅད་ལ་དབང་བསྐུར། སྒྲིབ་པ་སྦྱངས། ས་བླ་བ་སྐུ་འཁོར་ལ་བཀོད་པ་སོགས་ཀྱིས་ལྷའི་
སྐུར་བྱས། །འོད་ཟེར་གྱི་རྩེར་ལྷ་མོ་མཆོད་རྫས་ཐོགས་པ་སྤྲོས་ཏེ་རྒྱལ་བ་རྣམས་མཆོད།
ཐོག་མེད་ནས་གྲུབ་པའི་དཔའ་བོ་དང་རྣལ་འབྱོར་མ་རྣམས་དང་རོ་མཉམ་དུ་གྱུར་ཏེ་རང་གི་སྣ་
བུག་གཡོན་ནས་ཞུགས་ཏེ། ལྟེ་བར་གནས་པ་ཡོངས་སུ་གྱུར་པ་ལས་དཀར་ལ་དམར་མདངས་
ཆགས་པའི་ཟླ་བ་ཉ་གང་བ། དབྱངས་གསལ་གཟུགས་བརྙན་བཞིན་དུ་ཤར་བ། དེའི་དབུས་སུ་
ཧཱུཾ་ཡིག་དཀར་ལ་དམར་བའི་མདངས་ཅན། ཟླ་བ་ཧཱུྃ་དང་བཅས་པ་ལས་རང་ཉིད་ཡེ་ཤེས་
སེམས་དཔའ་ཧེ་རུ་ཀ་དཀར་པོ་རྡོར་དྲིལ་འཛིན་པས་ཡུམ་རྡོ་རྗེ་ཕག་མོ་དམར་མོ་རྡོ་རྗེ་དང་།
ཐོད་པ་འཛིན་པ་ལ་འཁྱུད་པ་ནམ་མཁའི་འཇའ་ཚོན་ལྟ་བུ་བསམ། །ཡབ་ཀྱི་ཐུགས་ཀར་ཏིང་
ངེ་འཛིན་སེམས་དཔའ་ཧཱུཾ་ཡིག་དཀར་ལ་དམར་བའི་མདངས་ཅན་ནཱ་ད་ལས་འོད་ཟེར་ལྔ་འཕྲོ་
བ་ལ་སེམས་ཞུགས་པའི་ཚུལ་གྱིས་བསྒོམ། །ཡང་ཡབ་ཡུམ་གྱི་མཁའ་གསང་རྡོ་རྗེ་དང་
པདྨར་བྱིན་གྱིས་བརླབས་ལ་སྙོམས་པར་ཞུགས་པའི་དགའ་བའི་སྒྲ་དང་ཐུགས་ཀའི་ཧཱུཾ་དང་
སྦྱོར་མཚམས་ནས་བདེ་བ་ཆེན་པོའི་རང་བཞིན་གྱི་འོད་ཟེར་དམར་པོ་འཕྲོས་པས་སྣོད་བཅུད་
ཐམས་ཅད་འོད་ཀྱི་རྣམ་པར་བྱས། སྣོད་འོད་དུ་ཞུ་ནས་བཅུད་ལ་ཐིམ། དེ་དམ་ཚིག་སེམས་
དཔའ་ཡབ་ཡུམ་ལ་ཐིམ། དེ་ལྟེ་བའི་ཡེ་ཤེས་སེམས་དཔའ་ཡབ་ཡུམ་ལ་ཐིམ། དེ་གཉིས་
སྙོམས་པར་ཞུགས་པས་ཞུ་སྟེ་དཀར་ལ་དམར་བའི་མདངས་ཅན་གྱི་ཧཱུྃ་ཡིག་བདེ་བ་ཆེན་པོའི་
རང་བཞིན་ཅན་དུ་གྱུར། དེ་ཞབས་ཀྱུ་ནས་ནཱ་དའི་བར་དུ་བསྡུས་ཏེ་ནཱ་ད་ལ་སེམས་འཛིན་
པའམ། རབ་ཀྱིས་ནའ་དའང་མི་དམིགས་པར་བསམ་ནས་རླུང་ཐིམ་ཕུལ་ཆེ་ཞིང་། དབུ་མ་མེད་

ཀྱང་ལྟེ་བའི་རྩ་འཁོར་གྱི་དྷུ་ཏཱིའི་ནང་མ་ནོར་བའི་ཐད་དེར་སེམས་འཛིན་པ་ཤིན་ཏུ་གལ་ཆེ་སྟེ།
གཞན་དུ་རླུང་དབུ་མར་འདུ་བ་ལ་མི་ཕན་གསུངས། །དེ་ལ་བརྟེན་ནས་ཞུགས་གནས་ཐིམ་
གསུམ། ཐིམ་པའི་རྟགས་དང་རྟགས་ཅན་བརྒྱད། །འབར་འཛག་དགའ་བཞི། བསྲེ་བ་རྣམས་
སྦྱར། ཆོ་གའི་བར་སྐབས་ཡིན་ན་སྣོད་བཅུད་བསྡུད་ནས་དུར་ཁྲོད་དང་། དེ་གཞལ་ཡས་ཁང་
ལ་ཐིམ་པ་སོགས་ཀྱི་སྡུད་རིམ་དགོས། མཁའ་འགྲོ་མ་བཞི་རང་ཕྱོགས་ཀྱི་གཙོ་བོའི་ཞལ་ལ་
ཐིམ་པ་དང་ཤིས་བརྗོད་དུ། གཙོ་བོའི་ཞལ་ལ་རེག་པར་སྤྱོད། ཅེས་པའི་གནད་འདྲ། བསྡུས་
པའི་མཐར་ལྟེ་བའི་ཧཱུཾ་ཡིག་ལ་སེམས་བཟུང་ན་ལྟེ་བའི་སྤྲིན་སྒྲ་དང་། །རྗེས་གཞིག་གི་སྡུད་
རིམ་སྦྲགས་མ་ཞིག་ཡིན་ལ། ནཱ་དའི་བར་བསྡུས་ན་སྡུད་རིམ་རྐྱང་པ་ཡིན། དེ་ལྟར་ལྟ་བའི་
སྤྲིན་སྒྲ་སོགས་ལ་བརྟེན་ནས་དབུ་མར་རླུང་ཞུགས་གནས་ཐིམ་གསུམ་གྱིས་སྤྱི་མགྲིན་གསང་
ལེའི་རྩ་མདུད་ཕྱེ། །སྙིང་ག་ཅུང་ཟད་ལྷོད་ཀྱང་ཁྱབ་བྱེད་ཀྱི་རླུང་ཕྲ་མོ་མ་ཐིམ་བར་དུ་འཆི་
རིམ་ལྟར་གྱི་རླུང་ཐིམ་རིམ་མི་འོང་བས་རྒྱལ་དབང་དགེ་འདུན་རྒྱ་མཚོས། འཆི་རིམ་ཇི་བཞིན་
རླུང་རྣམས་མ་ལུས་པ། །ཞེས་སོགས་ཚིག་ནུས་པ་ཆེ། དེས་ན་ལས་རྒྱ་དང་སྐྱིལ་ཀྲུང་བཞི་
ལྡན་གྱིས་སྙོམས་པར་ཞུགས་པའི་ངང་ནས་སྙིང་གའི་ཁ་སྦྱོར་བུམ་པ་ཅན། །རིལ་འཛིན་
རྗེས་གཞིག་གི་སྡུད་རིམ། ཁྱབ་བྱེད་ལ་དམིགས་པའི་རྡོར་བཟླས་རྣམས་དགོས། །རྗེ་བཙུན་
མི་ལར་མར་པས་ཤོག་དྲིལ་ཅིག་གནངསྟེ་རེ་ཞིག་ཞལ་མ་འབྱེད་གསུངས། སྐབས་རེ་འབྱེད་
དགོངས་ཀྱང་དུས་ལ་མ་བབས་པའི་རྟགས་བྱུང་། ལན་ཅིག་སྲིང་མོས་ཕུལ་བའི་ཤ་ཆང་
གསོལ་བས་རྐྱེན་བྱས། ལུས་ལ་ཟུག་གཟེར་དྲག་པོ་བྱུང་བ་ལུས་ཀྱི་ཆ་ཐམས་ཅད་ལ་ཁྱབ་པའི་
རླུང་འདུ་བ་ལ་ཉེ་བའི་རྟགས་ཡིན་པས་ཤོག་དྲིལ་དེ་ཁྱབ་བྱེད་ལ་དམིགས་པའི་རྡོར་བཟླས་
ཡིན་པ་འདྲ། །དེ་ནི་ལུས་ཀྱི་ཆ་ཐམས་ཅད་ནས་རྡོར་བཟླས་བྱེད་ཚུལ་དཀྱུས་ལྟར་ལ་ཞིབ་
ཆ་ཅུང་ཟད་ཞལ་ལས་ཤེས་དགོས་སོ། །གཉིས་པ་རླུང་དབུ་མར་ཆུད་པ་ལ་བརྟེན་ནས་རྫོགས་

རིམ་དངོས་སྒོམ་ཚུལ་ལ་སྟོང་ཕྱོགས་དང་། སྣང་ཕྱོགས་ཀྱི་རྫོགས་རིམ་གཉིས་ཏེ་རྒྱུད་དང་
གྲུབ་ཆེན་སོ་སོས་སྙིང་གའི་རྩ་མདུད་འགྲོལ་པའི་ཐབས་མི་འདྲ་བ་མང་པོ་གསུངས་པས་བསྐྱེད་
རྫོགས་ཀྱང་མི་འདྲ་བ་མང་། སྙིང་གའི་རྩ་མདུད་གྲོལ་ཡན་ཆད་འདྲ་བས་རྒྱུད་པས་མ་དག་པའི་
སྒྱུ་ལུས་ཡན་ཆད་ལ་ལག་རྗེས་ཞེས་ཐ་སྙད་སྦྱར། ཐབས་ཀྱི་ཉམས་ལེན་ཐམས་ཅད་ཀྱི་ལག་
རྗེས་སྒྱུ་ལུས། ཤེས་རབ་ཀྱི་ཉམས་ལེན་ཐམས་ཅད་ཀྱི་ལག་རྗེས་འོད་གསལ་ཏེ། སྤྱིར་རྫོགས་
རིམ་གྱི་ཁྲིད་ལན་གསུམ་བྱེད་ཀྱང་། ལག་རྗེས་ཚར་གཅིག་བཤད་ཀྱང་ཆོག གསང་འདུས་ལྟ་
བུའི་སྟེང་ནས་ལག་རྗེས་ཀྱི་བཤད་པ་ཞིབ་ཏུ་བྱས་ན་བདེ་མཆོག་སོགས་བླ་མེད་གཞན་ལ་མ་
བཤད་ཀྱང་ཆོག་པས། སྨད་རྒྱུད་པའི་ཁྲིད་ཆེན་བརྒྱད་སོགས་ཀྱི་ཡི་གེར་ལག་རྗེས་ཀྱི་བཤད་
པ་མེད་པའི་རྒྱུ་མཚན་དེ་ཡིན། དེ་ཡང་སྨོན་ལམ་ལས། རྗེས་གཞིག་རིམ་པས་འོད་གསལ་
འཇུག་པར་ཤོགཅེས་པས་མཐར་སྙིང་གར་གཞོལ་ཚུལ་བསྟན་པ་ལྟར་མཉམ་གཞག་ཏུ་སྙིང་གའི་
དབུ་མར་གཞོལ་བའི་ཐབས་རྣམས་ཉམས་སུ་བླངས་པས། །རྗེས་ཐོབ་ཆུ་རླབས་ཆུའི་རང་
བཞིན་ལས་མི་འདའ་བ་ལྟར་གང་སྣང་བདེ་བ་དང་། །བདེ་བ་སྟོང་པའི་རྣམ་རོལ་ལས་མི་
འདའ་ཞིང་། །གང་ཤར་བདེ་ཆེན་འབར་བའི་གྲོགས་སུ་ཤར་བའི་སྤྱོད་པ་ལ་བསླབ་པས་རྟགས་
རྣམས་ཇེ་གསལ་དང་། རླུང་ཇེ་ཕྲར་སོང་ནས་སྙིང་གའི་རྩ་མདུད་ལྷག་མེད་དུ་གྲོལ། ཁྱབ་བྱེད་
ཀྱི་རླུང་ཕྲ་མོ་ཡང་མ་ལུས་པ་འཆི་རིམ་ཇི་ལྟ་བ་བཞིན་ཞུགས་གནས་ཐིམ་པའི་རྟགས་དང་
རྟགས་ཅན་བརྒྱད་འཆར་ཞིང༌། དེའི་ཚེ་ཆོས་སྐུའི་བསྲེ་བ་དང་། འོད་གསལ་མ་བུ་འཕྲོད་པ་
འཁྲུལ་མེད་དུ་བྱུང་བའི་འོད་གསལ་དེ་ནི། བསམ་གྱིས་མི་ཁྱབ་འོད་གསལ་ཕྱག་རྒྱ་ཆེ། ཞེས་
སོགས་ལྟར་སེམས་དབེན་མཐར་ཕྱིན་པའི་དཔེའི་འོད་གསལ་ཡིན། དེ་མན་ཆད་དུ་རླུང་དབུ་
མར་ཐིམ་པའི་འོད་གསལ་ལ་སེམས་དབེན་དང་དཔེའི་འོད་གསལ་ཡོད་པས་འདི་ལ་འདུས་
པར་སེམས་དབེན་མཐར་ཐུག་གི་དཔེའི་འོད་གསལ་ཅེས་གསུངས། འདི་མན་ཆད་བསྲེ་བ་

རྗེས་མཐུན་པ་ལས་མེད་ལ། འདི་ནས་ཆོས་སྐུའི་བསྲེ་བ་དངོས་སུ་ཡོད། འདི་མན་ཆད་རླུང་
ཐིམ་ཀྱང་རྗེས་ཐོབ་ཏུ་ཕྱིར་མི་སྐྱེ་བའི་ཐབས་མེད་ལ། །དཔེའི་འོད་གསལ་ཐོབ་ན་རླུང་སེམས་
ལ་འདོད་དགུར་དབང་བསྒྱུར་བས་རླུང་རྒྱུ་བའི་ཚུལ་རང་ལ་རག དཔེའི་འོད་གསལ་ཡན་ཆད་
ལ་བསམ་མི་ཁྱབ་ཀྱི་རིམ་པ་ཞེས་དེ་མན་ཆད་ཀྱི་བློས་བསམ་མི་ནུས་པ་ལ་བྱེད། རྩ་མདུད་
ལྷག་མེད་དུ་གྲོལ་བ་སེམས་ཕྲ་མོས་སྟོང་ཉིད་རྟོགས་ཐབས་ཡིན། དཔེའི་འོད་གསལ་གྱི་ཚེ་
སེམས་ཕྲ་མོས་སྟོང་ཉིད་དོན་སྤྱིའི་ཚུལ་གྱིས་རྟོགས་པས་ཕར་ཕྱིན་ཐེག་པའི་སྟོང་ཉིད་རྟོགས་
པ་ལས་གཉིས་སྣང་ནུབ་ཚབ་ཆེ། མཉམ་གཞག་དེ་ལས་སྡང་བར་རྩོམ་པ་ན་དཔེའི་འོད་གསལ་
གྱི་བཞོན་པའི་རླུང་འོད་ཟེར་ལྔ་པས་ཉེར་ལེན་དང་འོད་གསལ་གྱི་སེམས་ཀྱི་ལྷན་ཅིག་བྱེད་
རྐྱེན་ལ་བརྟེན་ནས་ཆུ་ཀླུང་ཤིན་ཏུ་དྭངས་པ་ལས་ཉ་འཕར་བ་བཞིན་དཔེའི་འོད་གསལ་ལས་
ལངས་པའི་ལུགས་ལྡོག་གི་ཉེར་ཐོབ་གྲུབ་པ་དང་དུས་མཉམ་དུ་ཡིད་ངོ་ཙམ་མ་ཡིན་པར་ཕུང་
པོ་རྙིང་པ་ལས་གོ་ས་ལོགས་སུ་མཚན་དཔེས་བརྒྱན་པའི་ལོངས་སྐུ་ཧེ་རུ་ཀ་དཀར་པོ་རྟེན་དང་
བརྟེན་པར་བཅས་པའི་དཀྱིལ་འཁོར་དུ་དངོས་སུ་བཞེངས་པ་ནི་མ་དག་པའི་སྒྱུ་ལུས་ཡིན།
དེའི་ཚེ་ལོངས་སྐུའི་བསྲེ་བ་དངོས་སུ་གྲུབ། ཉོན་སྒྲིབ་མ་སྤངས་ལ། །ལུས་སེམས་རྟེན་བརྟེན་
པའི་འབྲེལ་པ་མ་ཆད་པས་ཕུང་པོ་རྙིང་པ་ལ་འཇུག་དགོས། མ་དག་པའི་སྒྱུ་ལུས་གྲུབ་ཀྱང་
ཕུང་པོ་རྙིང་པ་གང་འདོད་དུ་འདོར་མི་ནུས་པའི་ཚུལ་བསམ་ན་ལས་ཉོན་གྱི་ཉེས་དམིགས་ལ་
ཡིད་ཆེས་སྐྱེ་བའི་ཁྱད་ཆེ། ཀླུ་སྒྲུབ་ཚེ་གཅིག་ལ་སངས་རྒྱས་ཀྱང་ཐུན་མོང་ལུགས་གཅིག་ལ་
དབུ་བཅད་པ་སླར་འབྱར་ནས་འགྲོ་བའི་དོན་བྱེད་པ་མ་དག་པའི་སྒྱུ་ལུས་ཕུང་པོ་རྙིང་པ་ལ་
ཞུགས་སམ་དཔྱད། །ལས་ཀྱི་ཕྱག་རྒྱས་བདེ་ཆེན་མཚོན་པ་ལན་གཅིག་ཙམ་མེད་ན་རྟོགས་
པ་ཚད་དེར་སླེབས་ཀྱང་ཁྱབ་བྱེད་ཀྱི་རླུང་ལྷག་མེད་དུ་ཐིམ་མི་ནུས་པས་འཆི་དུས་ཀྱི་ཐིམ་རིམ་
དང་སྦྱར་ནས་དཔེའི་འོད་གསལ་མངོན་དུ་བྱེད་དགོས། རྗེ་བདག་ཉིད་ཆེན་པོས་ཀྱང་རྗེས་

འཇུག་ལ་དགོངས་ནས་བཀའ་གདམས་རྣམ་ཐར་གཙང་མ་ལྷུར་བཞེས་ཏེ་བར་དོ་ལོངས་སྐུར་
སངས་རྒྱས་པའི་ཚུལ་མཛད་པའི་རྣམ་ཐར་གྱིས་ལམ་གྱི་གནད་ལ་གོ་བ་སྟེར་ཚབས་ཆེ། འཆི་
བའི་འོད་གསལ་གྱིས་སྤྱོད་པའི་དོད་ཐུབ་པར་སྔགས་ལས་གསུངས་པ་ནི་དེ་ལ་བརྟེན་ནས་
ཁྱབ་བྱེད་ཀྱི་རླུང་ལྷག་མེད་དུ་བསྡུ་ནུས་པའི་རྒྱུ་མཚན་གྱིས་ཡིན། སྣང་མཆེད་ཐོབ་གསུམ་འོད་
གསལ་བཅས་པ་ལ་སྤང་བྱ་སྤོང་བྱེད་ཀྱི་ཆ་གཉིས་ཡོད། སད་དུས་དང་གཉིད་དུས་ཀྱི་རྣལ་
འབྱོར་གཉིས་གསུངས་པས་ཉིན་མཚན་མེད་པར་སྦྱངས་དགོས་པར་ཤེས། ། གཞི་དུས་ཀྱི་འོད་
གསལ་དུས་ལས་དང་པོ་བར་གསལ་རིག་ཙམ་མ་གཏོག་གཟུགས་ཅན་གྱི་ཆོས་ཀྱིས་སྟོང་པའི་
གསལ་སྟོང་འཛིན་མེད་ཡིན་ནམ། ཅི་ཡང་ཡིད་ལ་མི་བྱེད་པ་སྟོང་ཉིད་རྟོགས་པ་ཡིན་ན་གཞི་
དུས་ཀྱི་འོད་གསལ་སོགས་ཀྱི་དུས་སྟོང་ཉིད་རྟོགས་པར་ཅིས་འགོག མ་དག་པའི་སྒྱུ་ལུས་
རླུང་སེམས་ཤིན་ཏུ་ཕྲ་བ་ལས་གྲུབ་པ་ཡིན་པས། །ལུས་རགས་པ་ལ་མ་བརྟེན་པར་གཞན་
གྱིས་མཐོང་དཀའ་བས་གཞན་དོན་མི་རྫོགས། །རིགས་པའི་སྤྲུལ་སྐུ་འཛིན་ཚུལ་ལའང་རིགས་
མང་བས་ཨ་རིག་དགེ་བཤེས་འོད་ཟེར་ཚང་གིས། ལོ་ཀྱ་ཏུན་གྱི་བདེ་མཆོག་རགས་པའི་སྤྲུལ་
སྐུ་ཡིན། ལྷ་སའི་ཇོ་བོ་རྣམ་གཉིས་དཀྱིལ་འཁོར་རྒྱལ་མཆོག་གི་རགས་པའི་སྤྲུལ་སྐུ་ཡིན་
གསུངས། སྔ་མ་ཡིན་གྱི་ལ་ཀྱང་ཕྱི་མ་ཨེ་ཡིན་མི་ཤེས་ཞུས་པར། ལྷ་སའི་ཇོ་བོ་དཀྱིལ་འཁོར་
རྒྱལ་མཆོག་གི་སྤྲུལ་པ་ཡིན་མིན་ཐག་ཆོད་དཀའ་མོད། ཡིན་རྒྱུ་དེ་ནི་ཡིན་གསུངས། ལྷའི་བཟོ་
བོས་སྒྲུབ་པ་སོགས་ཀྱིས་གནོད་བྱེད་བསྟན་པར། དེ་མགར་བས་བརྡུང་བ་ལྟ་བུའི་སྣང་བ་བྱུང་
བ་ལས་དངོས་མིན་ཚུལ་གསུངས་ཏེ། རགས་པའི་སྤྲུལ་སྐུ་ཡིན་མིན་དོགས་པ་ཅི་ལ་ཡོད་
དེ། །དཀྱིལ་འཁོར་རྒྱལ་མཆོག་གི་ལྷའི་སྤྲུལ་པ་ཡིན་མིན་ཀྱང་མཐའ་གཅིག་ཏུ་ཐག་ཆོད་
དཀའ། །སྤྲུལ་པ་དེ་བསྐལ་པའི་བར་བཞུགས་པའང་ཡོད་ལ། ཀླུ་སྒྲུབ་དང་རྗེའི་སྐུ་གདུང་།
ལོ་ཀྱ་ཏུན་གྱི་བདེ་མཆོག་ལྟ་བུ་དེ་དག་རེ་རེ་ལ་ཡང་མཛད་པ་མི་འདྲ་བ། ཉམས་ལེན་གྱི་གནད་

མི་འདྲ་བ། གོ་རྒྱུ་མི་འདྲ་བ་ཡོད། དེས་ན་མ་དག་པའི་སྒྱུ་ལུས་ཕུང་པོ་རྙིང་པའི་ཐུགས་ཀར་ཡེ་
ཤེས་སེམས་དཔའི་ཚུལ་གྱིས་ཞུགས་པའི་སྣང་ངོར་ཐུགས་ཀ་ན་ཧེ་རུ་ཀའི་སྣང་བ་མངོན་གསུམ་
ལྟ་བུར་གྲུབ་ཀྱང་ད་དུང་བདེན་འཛིན་དང་། ཀུན་རྟོག་གི་རླུང་ཕྲ་མོ་ཡོད་པས་རྗེས་གཞིག་གི་
སྡུད་རིམ་སོགས་ལ་ཡང་ཡང་གོམས་པས་མ་དག་པའི་སྒྱུ་ལུས་སྤྲིན་ལྟར་ཡལ། གཉུག་
སེམས་ཀྱིས་སྟོང་ཉིད་མངོན་སུམ་དུ་རྟོགས་པའི་དོན་གྱི་འོད་གསལ་མངོན་དུ་བྱས། །དེ་ལ་
རིམ་པ་བཞི་པ་ཞེས་ཐ་སྙད་སྦྱོར་མི་སྦྱོར་རྫོགས་རིམ་རང་རང་གི་ཆིངས་ལ་རག་ལས། །དོན་
གྱི་འོད་གསལ་གྱི་བཞོན་པའི་རླུང་གིས་ཉེར་ལེན་དང་། །སེམས་ཀྱི་ལྷན་ཅིག་བྱེད་རྐྱེན་ལ་
བརྟེན་ནས་དེ་ལས་ལངས་པའི་ལུགས་ལྡོག་གི་ཉེར་ཐོབ་གྲུབ་པ་དང་དུས་མཉམ་དུ་ཉོན་སྒྲིབ་
སྤངས་པའི་འཇའ་ལུས་སམ། སྒྱུ་འཕྲུལ་དྲ་བ་འམ། དག་པའི་སྒྱུ་ལུས་གྲུབ་སྟེ། དོན་གྱི་འོད་
གསལ་ལས་བཞེངས་པ། དེའི་ལུགས་ལྡོག་གི་ཉེར་ཐོབ་གྲུབ་པ། ཉོན་སྒྲིབ་ཟད་པར་སྤངས་
པའི་རྣམ་གྲོལ་ཐོབ་པ། དགྲ་བཅོམ་ཐོབ་པ། ཉོན་སྒྲིབ་སྤངས་པའི་སྤང་པ་དང་དག་པའི་སྒྱུ་ལུས་
ཟུང་དུ་འཇུག་པའི་སྤངས་པ་ཟུང་འཇུག་ཐོབ་པ་རྣམས་དུས་མཉམ་པའི་ཚུལ་གྱིས་འབྱུང་། ཉོན་
སྒྲིབ་ཟད་པར་སྤངས་ཏེ་ལས་ཉོན་གྱི་འབྲེལ་བ་ཆད་པས་སླར་ཕུང་པོ་རྙིང་པ་ལ་འཇུག་མི་
འཇུག་གདུལ་བྱའི་དོན་ལ་ལྟོས། །མདོ་ལུགས་མཐོང་སྒོམ་གྱི་སྤང་བྱ་རིམ་གྱིས་སྤོངས་
ཤིང་། འདིར་མཐོང་ལམ་རྣམ་གྲོལ་ལམ་གྱིས་ཁམས་གསུམ་ས་དགུའི་ཉོན་མོངས་ས་བོན་དང་
བཅས་པ་ཅིག་ཅར་སྤོང་བ་གཉེན་པོ་སྟོབས་ཆེ་ཆུང་གིས་ཡིན། རང་རྒྱུད་པས། །ས་དགུ་ལ་
སོགས་དྲི་མ་ཡི། །ཞེས་སོགས་ལྟར་ཉོན་མོངས་ཆེ་རིམ། གཉེན་པོ་དང་རིམ་གྱིས་སྒོམ་
སྤངས་སྐོར་དགུ་སྒོམ་ལམ་སྐོར་དགུས་སྤོང་བ་དང་། སྒྲིབ་གཉིས་ཅིག་ཅར་སྤོང་བ་འདི་དང་མི་
འདྲ། ཐལ་འགྱུར་བའི་ལུགས་ལ་སྒྲིབ་གཉིས་རིམ་ཆར་སྤོང་བ་འདིའི་གནད་དང་འགྲིགསྒྱུ་ལུས་
དེ་འདུས་པར་དཔེ་བཅུ་གཉིས་དང་། འཇིགས་བྱེད་ཀྱི་རྫོགས་རིམ་དུ་དཔེ་ལྔས་འཆད་པ་མན་

ངག་གི་ཡོང་ལུགས་དང་། ཁུངས་གཏུགས་སའི་ཁྱད་པར་ལས་འདིར་ཡང་འདྲ། རྡོ་རྗེའི་སྐུ་ལ་
སྐྱེ་འཆི་མི་མངའ་ཞིང་། ཞེས་སོགས་ནི་རིགས་འདྲ་རྒྱུན་མི་འཆད་པའི་རྡོ་རྗེའི་སྐུ་མཚན་ཉིད་པ་
དག་པའི་སྒྱུ་ལུས་ལ་བྱེད། བླ་མ་ལ་དག་སྣང་སྦྱོང་བ་ལ་འདི་དག་གི་ཚུལ་བསམ་ན་བློ་ལ་
འཆར་བདེ་བ་ཡོད། དག་མ་དག་གི་སྒྱུ་ལུས་གཉིས་ཀ་དཔེ་དོན་གྱི་འོད་གསལ་གྱི་རླུང་སེམས་
ཙམ་ལས་གྲུབ་པས་ཡེ་ཤེས་ཀྱི་སྐུ་མཚན་ཉིད་པ་ཡིན་ཀྱང་། ཀུན་རྫོབ་བདེན་པ་ཡིན་པས་
མཉམ་གཞག་ཡེ་ཤེས་ཀྱི་ངོར་མེད་ལ། །སྔ་མ་དོན་གྱི་འོད་གསལ་གྱི་ངོ་བོར་དག་སྟེ་ནམ་
མཁའ་ལ་སྤྲིན་ལྟར་ཡལ་བས་རྡོ་རྗེའི་སྐུ་བཏགས་པ་བ་དང་ཕྱི་མ་རིགས་འདྲ་རྒྱུན་མི་འཆད་
པའི་རྡོ་རྗེའི་སྐུ་མཚན་ཉིད་པ་ཡིན་པས་འོད་གསལ་མངོན་དུ་བྱས་ཀྱང་མི་འདག ཡེ་ཤེས་ཉིད་
སྐུར་གྱུར་ཟེར་མི་ཐུབ་པས་དཔྱད་དགོས། །མདོ་ལུགས་ཡིད་ལྟར་ཐོགས་པ་མེད་པའི་ལུས་
དང༌། ཡིད་ལྟར་མགྱོགས་པའི་ལུས་དང་ཡིད་ཀྱི་རང་བཞིན་གྱི་ལུས་གསུམ་ལས་ས་བརྒྱད་
པའི་རྡོ་རྗེའི་ལུས་ཡིད་ཀྱི་རང་བཞིན་གྱི་རྡོ་རྗེ་སྐུ་མཚན་ཉིད་པ་ཡིན་ཀྱང་དག་མ་དག་གི་སྒྱུ་
ལུས་དང་འདྲ་མི་འདྲ་དཔྱད་རྒྱུ་མང་། ཕུང་པོ་རྙིང་པ་གདུལ་བྱའི་དོན་དུ་བྱིན་གྱིས་བརླབས་པ་
དང༌། ནམ་མཁའ་ལ་སྤྲིན་ལྟར་ཡལ་བ་དང༌། སངས་རྒྱས་པ་སོགས་བཤད། ། མདོ་ལུགས་
ཀྱི་བར་ཆད་མེད་ལམ་སོགས་བྱ་རྫོགས་ཀྱི་སྐད་ཅིག་མ་དང༌། གཞན་དོན་རྒྱུན་ཆད་པས་ཞི་
མཐར་ལྷུང་དོགས་ནས་ས་བརྒྱད་པའང་བསོད་ནམས་ཀྱི་ཚོགས་ལ་བསྐུལ་བ། རྒྱལ་བ་རྣམས་
ཀྱིས་འགོག་ལས་སློང་བར་མཛད། ཅེས་པ་ལྟར་ལ། སྔགས་ཀྱི་འོད་གསལ་གྱི་ཡེ་ཤེས་དང་།
སྒྱུ་ལུས་ལ་ཐབས་ཀྱི་ཉམས་ལེན་རྫོགས་པས། ཐུན་ནམ་ཡང་ན་ཟླ་ཕྱེད་དག །ཞེས་སོགས་ལྟར་
མཉམ་གཞག་ལ་བསྐལ་པར་གནས་ཀྱང་ཞི་མཐར་ལྷུང་དོགས་མི་དགོས། ནང་དུ་བདེ། སྟོང་གི་
ཏིང་ངེ་འཛིན་ལས་གཡོ་བ་མེད་པས་ཕྱི་རོལ་དུ་སྤྲོས་པ་ཅི་ཙམ་རྒྱ་ཆེ་བས་ལམ་ལ་བོགས་ཆེ།
འདི་དག་གི་སྐབས་སུ་བསྲེ་བ་སྐོར་དགུ་རང་ཤུགས་ཀྱིས་གྲུབ་ཟིན་པས་ཆེད་དུ་བསྒོམ་མི་
ཀ 313

དགོས། །རྗེས་ཐོབ་ཆོས་སྟོན་པ། ལས་རྒྱ་དང་སྙོམས་པར་འཇུག་པ། བཟའ་བཏུང་ལ་
ལོངས་སྤྱོད་པ། རི་དྭགས་བཤོར་བ་སོགས་གང་བྱས་ཚོགས་རྫོགས་པའི་ཡན་ལག་ཏུ་འགྱུར།
བཟའ་བཏུང་ལ་ལོངས་སྤྱོད་ཅེས་ཤ་ལྔ་བདུད་རྩི་ལྔ་སོགས་བཟའ་བཏུང་ཁྱད་མེད་བསྟེན་པ་
དགོས་པ་ཆེ། ཚོགས་རྫས་ལ་ཟས་སྣ་ཚོགས་བསྲེ་བའི་རྒྱུ་མཚན་འདི་ཡིན། ལམ་ལ་བོགས་
འབྱིན་པའི་སྤྱོད་པ་གསུམ་ལས་སྤྲོས་བཅས་ཁང་བཟང་ཡང་ཐོག་རིམ་པ་དུ་མ་ཅན་ལྷ་གྲངས་
ཀྱི་གདན་དང་རྣལ་འབྱོར་པ་ཕོ་མོ། འདོད་ཡོན་ལྔ་དང་། ཚོགས་འཁོར། གླུ་གར། སྙོམས་
འཇུག་སོགས་སྤྱོད་པ་རྒྱ་ཆེན་པོ་ལ་རོལ་པ་དང་། །སྤྲོས་མེད་དེ་ལས་བསྡུས་པ་རིག་མ་ལྔ་
སོགས་དང་། །ཤིན་དུ་སྤྲོས་མེད་ནི་བྷུ་སུ་ཀུའི་སྤྱོད་པའམ། །འདུ་ཤེས་གསུམ་པ་ཞེས་
གཞན་ཕལ་པའི་མིག་སྔར་ཟ་ཉལ་འཆག་པའི་སྤྱོད་ལམ་ལས་མི་མངོན་ཡང་རྟག་ཏུ་བདེ་བ་ཆེན་
པོའི་དེ་ཁོ་ན་ཉིད་ལ་ཞུགས་པ་རྒྱལ་སྲས་ཞི་བ་ལྷའི་རྣམ་ཐར་ལྟ་བུ་སྟེ། གང་ཚེ་དངོས་དང་
དངོས་མེད་པ། །བློ་ཡི་མདུན་ན་མི་གནས་པ། །ཞེས་སྟོང་ཉིད་མངོན་སུམ་རྟོགས་པའི་ཡེ་
ཤེས་ཀྱི་ངོར་གཉིས་སྣང་ནུབ་ཚུལ་བཤད་པའི་ཐད་ནམ་མཁའ་ལ་འཕགས་པ་ལ་རྒྱུ་མཚན་དང་
གོ་རྒྱུ་ཡོད། སྐབས་ཞིག་སྐུ་ལུས་མི་སྣང་བར་སྒྲ་ཙམ་ཐོས་པ་ཚིག་མཚམས་ལ་བརྟག་ན་འོད་
གསལ་ལ་ཞུགས་པ་འདྲ། འཇའ་ལུས་གྲུབ་ཅེས་པ་རླུང་སེམས་ཙམ་ལས་ཡེ་ཤེས་ཀྱི་སྐུར་
བཞེངས་པ་ལས་འཇའ་ཚོན་དུ་སོང་བ་མིན། །ཧལ་ཧའི་ས་ཆར་རྔོན་པ་ཞིག་སྐྱོ་བ་སྐྱེས་ནས་
རི་དྭགས་གསོད་པ་རྒྱུན་བཅད་དེ་རི་སྟོང་ཉུལ་ནས་གླུ་ལྟ་བུ་ལེན་པ་ལ་རི་དྭགས་མང་པོ་མཐར་
འདུས་ནས་མིག་ཆུ་འདོན་པ་ཞིག་བྱུང་། ཕྱིས་ཤི་ཚེ་ལུང་པ་དེར་ཡུན་རིང་འཇའ་ཚོན་འཐིབས་
པས་འཇའ་ལུས་གྲུབ་ཅེས་གླེང་ཞེས་ཆ་ཧར་བཀའ་འགྱུར་བ་ཚང་གིས་གསུངས་པ་ཅི་ཡིན་
སུས་ཤེས་ཏེ། སེམས་ཅན་གྱི་ལས་སྣ་ཚོགས་པ་ཡིན་པས་དེ་འདྲ་ཡོད་ཆོག་རྒྱུ་རེད། ལྷར་སྐྱེ་
ནའང་འཇའ་ཚོན་འཆར་བ་པཎ་ཆེན་དཔལ་ལྡན་ཡེ་ཤེས་ཀྱི་རྣམ་ཐར་དུ། བལ་པོའི་རྒྱལ་པོས་

བྱིའུ་ཞིག་ཕུལ་བ་ཤི་བའི་ཚེ་རྗེ་ཉིད་ནས་ཁྲུས་ཆོག་གནང་སྟེ་འཇའ་ཚོན་ཤར་བས་ངའི་བྱིའུ་
ལྷར་སྐྱེས་པ་ཡིན་གསུངས་པ་ལྟ་བུའོ། །དག་པའི་སྒྱུ་ལུས་པ་དེས་རྟེན་གང་ཡང་རུང་བ་ལ་
གནས་ནས་རིལ་འཛིན་རྗེས་གཞིག་གི་སྡུད་རིམ་སོགས་མཉམ་རྗེས་ཀྱི་ཐུགས་དམ་བསྐྱངས་
པས་སླར་ཡང་དོན་གྱི་འོད་གསལ་ལ་ཞུགས་པས་དོན་དམ་འོད་གསལ་གྱི་ཐུགས་དང་། །དག་
པའི་སྒྱུ་ལུས་གཉིས་ཟུང་དུ་འཇུག་པའི་སློབ་པའི་ཟུང་འཇུག་མངོན་དུ་བྱས། །དྭགས་པོ་ནམ་
མཁའ་གྲགས་ཀྱི་འདུས་པའི་རྫོགས་རིམ་ལྟར་ན་སྒོམ་ལམ་སྐོར་དགུ་ཐབས་ཀྱིས་འབྱེད། །
སྲད་རྒྱུད་པས་ཤེས་སྒྲིབ་སྐོར་དགུར་ཕྱེ་ནས་སྤོང་བ་ལྟར་ན་སློབ་པའི་ཟུང་འཇུག་གི་འོད་
གསལ་འདི་ཤེས་སྒྲིབ་སྐད་ཅིག་དང་པོའི་དངོས་གཉེན་བར་ཆད་མེད་ལམ་དང་། དེའི་ལུགས་
ལྡོག་གི་ཉེར་ཐོབ་དེ་སྤངས་པའི་རྣམ་གྲོལ་ལམ་དང་། དེ་བཞིན་དུ་སྤྱོད་པ་ཞག་དྲུག་གམ་ཟླ་དྲུག་
རེས་འོད་གསལ་གྱིས་ཤེས་སྒྲིབ་ལྷག་མ་རྣམས་སྤོངས། སྒྱུ་ལུས་པའི་རང་ངོར་ལུགས་འབྱུང་
ལྡོག་གི་རྟགས་དང་མཉམ་རྗེས་མང་། འདི་ནས་ཕྱག་རྒྱ་ལ་མ་ལྟོས་པར་སྟོང་ཉིད་ལ་མཉམ་
པར་གཞག་པས་རླུང་ལྷག་མེད་དུ་ཐིམ་པའི་རྣལ་འབྱོར་ཡོད་པས་སྟོང་ཉིད་ལ་ཕྱག་རྒྱ་ཆེན་པོའི་
མིང་འདོགས་པའི་གནད་འདི་ཡིན། ཤེས་སྒྲིབ་ལ་ཤེས་པ་མེད་ན་ཉོན་མོངས་སྤངས་ཟིན་པས་
རླུང་གི་ཞུགས་གནས་ཐིམ་གསུམ་འདི་ཙམ་གང་གིས་བྱེད་དཔྱད་ན་ཤེས་པར་གྱུར་པའི་ཤེས་
སྒྲིབ་ཚེགས་མེད་པར་འགྲུབ། དག་པའི་སྒྱུ་ལུས་གསར་དུ་ཐོབ་ཚེ་སྤངས་པ་ཟུང་འཇུག་ཐོབ་
ཀྱང་དེ་ཟུང་འཇུག་དངོས་མིན། འདིར་སྐུ་ཐུགས་ཟུང་འཇུག་གམ་རྟོགས་པ་ཟུང་འཇུག་ཐོབ་
པས་ཟུང་འཇུག་དངོས་ཡིན་ཞེས་པ་ཁས་ལེན་གྱི་རྒྱུན་ཡིན། ། །སྒྱུ་ལུས་པས་གསང་དབང་
དང་། འོད་གསལ་པས་ཤེར་དབང་། ཟུང་འཇུག་པས་དབང་བཞི་པའི་གདམས་ངག་བླ་མ་ལས་
མཉན་ནས་ཉམས་སུ་ལེན་དགོས། །སློབ་པའི་ཟུང་འཇུག་པས་ཀུན་རིག་ལྟར་ངན་སོང་དགུག་
དྲལ་གྱི་ཆོ་ག་བྱས་ན་རང་དང་འབྲེལ་ཐོགས་པའི་ངན་སོང་བ་རྣམས་སྐད་ཅིག་མ་གཅིག་ལ་

འདྲེན་ཐུབ་ཅེས་ཀུན་མཁྱེན་གོང་མས་གསུངས་ཚུལ་དང་། ཁྱ་དགེ་དཔོན་སློབ་ཀྱིས་དགེ་འདུན་
འདུ་འཁོར་ལས་བརྩམས་པའི་དྲི་བ་ཞུས་ཚུལ། འཇམ་དབྱངས་བདེ་བའི་རྡོ་རྗེས་འབུ་སྲིན་
བསད་ཚུལ་གྱི་རྣམ་ཐར་བཅས་གསུངས། །རྒྱལ་པོ་ལྟ་བུའི་སེམས་བསྐྱེད་ཀྱི་མདོར་རི་བོ་
རྡུལ་ཕྲན་སོགས་གསུངས་པ་རང་རྒྱུད་པས་འཆད་དཀའ་ཡང་ཟུང་འཇུག་གི་མཛད་པ་དང་ཐལ་
འགྱུར་བའི་ལུགས་དང་འགྲིག མཚན་ཉིད་ཀྱི་གནད་སྔགས་ལ་མ་བརྟེན་པར་གོ་མི་ནུས་པ་
ཡང་དག་མཐའ་དཔྱིས་ཕྱིན་པར་ཤེས་པ་སྔགས་ལ་རག་ལས་པར་གསུངས་པས་ཤེས། མདོ་
སྔགས་གཉིས་ཀས་ཉོན་སྒྲིབ་ཀུན་ཟད་ནུས། །ཞེས་སོགས་ལྟར་ཡུལ་མཆོག་སྟོང་ཉིད་ཤེར་
མདོར་བསྟན་ཀྱང་ཡུལ་ཅན་བདེ་ཆེན་གྱི་ཡེ་ཤེས་སྦས། དྲི་མའི་གཙོ་བོ་ཤེས་སྒྲིབ་སྐོར་དགུ་མདོ་
ལས་བསྟན་ཀྱང་གཉེན་པོ་བདེ་སྟོང་གི་ཡེ་ཤེས་སྦས། །དེས་ན་སྟག་ལོས་སྤང་གཉེན་སྦས་པ་
མགོ་མཚུངས་བྱས་པ་འཁྲུལ། །ཤེས་སྒྲིབ་ཤིན་ཏུ་ཕྲ་བ་མདོ་ལས་བསྟན་མ་བསྟན་རྩོད་རྒྱུ་
ཡོད། །གནད་འདི་ཡིན་པས་སྔགས་ཀྱི་གོ་བ་མེད་ན་མདོའི་གོ་བ་རྣམ་དག་དཀལ། བླ་མ་
གནས་བརྟན་ཚང་གི་དུས་དགེ་བཤེས་ཕལ་ཆེར་རྒྱུད་དུ་ཕེབས་ནས་རྩོད་པ་མཛད་ཚུལ། །
ཁྲི་བློ་བཟང་སྙན་གྲགས་རྗེ་ཚངས་སྲས་དགྱེས་པའི་རྡོ་རྗེའི་བཀས་རི་ཁྲོད་དུ་མ་ཕྱིན་པར་སེར་
ར་འཛིན་གྲྭ་རེར་ཉིན་བཅུ་གསུམ་དུ་དམ་བཅའ་དང་། སེ་རའི་དཔོན་སློབ་བྱམས་པ་སྨོན་ལམ་
གྱིས་ལྷ་རམས་པ་གནང་ཡང་མ་བཞེས་པར་བཀྲ་ཤིས་འཁྱིལ་དུ་རྡོ་རམས་པའི་དམ་བཅའི་དང་
པོ་གནང་ཚུལ། རྒྱུད་ལ་ཕེབས་དུས་རྒྱ་མཁར་དགོན་དུ་དགའ་ལྡན་ལུགས་ལྟར་སྔགས་ཀྱི་དམ་
བཅའ་མཚན་སྐྱོང་མཛད་ཚུལ་བཅས་ཞར་བྱུང་དུ་གསུངས། །ལས་དང་པོ་པས་འདི་ཐམས་
ཅད་ལ་བག་ཆགས་རེ་འཇོག་ན་དམིགས་པ་དེ་དང་དེ་ལ་བརྟེན་ནས་རླུང་དབུ་མར་ཞུགས་
གནས་ཐིམ་གསུམ་བྱས་པ་དང་། འོད་གསལ་ལ་མཉམ་པར་བཞག་པ་དང་། དེ་ལས་སྒྱུ་མའི་
སྐུར་བཞེངས་པ་དང་། སླར་ཡང་ཕུང་པོ་རྙིང་པར་ཞུགས་ནས་དམ་པ་གོང་མ་རྣམས་ཀྱིས་སྤྱོད་

པ་གསུམ་ལ་སྤྱད་པ་ལྟར་བདག་གིས་ཀྱང་སྒྲུབ་སྙམ་སྨོན་པའི་ཡུལ་དུ་བྱས། ཉིན་མོ་ཡིན་ཀྱང་
དུས་ཚོད་ཐོ་རངས་ལྟ་བུའི་སྣང་བ་བྱས་ནས་མི་སློབ་པའི་ཟུང་འཇུག་ཐོབ་པའི་མོས་པ་སོགས་
ཡིད་ངོར་གཤར་སྦྱང་གི་ཚུལ་དུ་བྱེད། །རྣལ་འབྱོར་པས་མི་སློབ་པའི་ཟུང་འཇུག་ཐོབ་པའི་
མཚན་མ་བརྟན་པོ་རྙེད་པ་ན་ཚེས་བཅོ་ལྔ་ལྟ་བུའི་སྲོད་ལ་བླ་མ་ཚོགས་ཀྱི་འཁོར་ལོས་མཉེས་
པར་བྱས། ནམ་ཕྱེད་དབང་གསུམ་པ་དངོས་དབང་དུ་སྐུར། ཐོ་རངས་དབང་བཞི་པའི་གདམས་
པ་ཕོག་པ་ལ་བརྟེན་ནས་ལས་རྒྱ་དང་སྙོམས་པར་ཞུགས་བཞིན་དུ་ནམ་མཁའ་ཇི་སྲིད་གནས་
ཀྱི་བར་ཡང་དག་མཐའ་ལ་མཉམ་པར་གཞག་པ་ལས་སྐད་ཅིག་ཀྱང་མི་ལྡང་བའི་ཏིང་ངེ་འཛིན་
མཐར་ཐུག་ལ་ཞུགས་པས་ཤེས་སྒྲིབ་ཕྲ་ཞིང་ཕྲ་བ་ཡང་སྤངས་ཏེ། ཐུགས་རྣམ་པ་ཐམས་ཅད་
མཁྱེན་པའི་ཡེ་ཤེས་དང་། དག་པའི་སྒྱུ་མའི་སྐུ་ཟུང་འཇུག་གི་ཟ་མ་ཏོག་ཁ་སྦྱོར་ཡན་ལག་
བདུན་ལྡན་གྱི་མཆོག་གི་དངོས་གྲུབ་བརྙེས་ཏེ་སྲིད་མཐའི་བར་དུ་འགྲོ་དོན་རྒྱུན་མི་འཆད་པར་
བཞུགས་པ་ནི། རྨད་བྱུང་མཚན་དཔེའི་དཔལ་འབར་ལོངས་སྤྱོད་རྫོགས། །ཞེས་སོགས་
ལྟར་རོ། ། དབང་གསུམ་པ་དང་བཞི་པའི་གདམས་ངག་སྔར་མ་ཐོབ་པ་དང་མི་ཤེས་པ་ག་ལ་
ཡིན་ཀྱང་དུས་ཚོད་ཀྱི་རྟེན་འབྲེལ་དང་ཐོབ་ཚུལ་ལ་ཁྱད་པར་ཆེ། ཕར་ཕྱིན་ཐེག་པའི་སྲིད་པ་ཐ་
མ་པ་སྔགས་ལ་བརྟེན་ཚུལ་ཡང་ཕལ་ཆེར་འདི་དང་འདྲ་བར་འོག་མིན་དུ་མཁའ་ཁྱབ་ཀྱི་ཏིང་ངེ་
འཛིན་ལ་སྙོམས་པར་ཞུགས་པ་ལ་ལྷའི་བུ་མོ་ཐིག་ལེ་མཆོག་མ་བཀུག་ནས་དབང་གསུམ་པ་
དངོས་དབང་དུ་བསྐུར་ཏེ་དོན་གྱི་འོད་གསལ་ནས་མི་སློབ་པའི་ཟུང་འཇུག་གི་བར་མངོན་དུ་
བྱེད། དེ་ལ་ཕྱི་ནང་གི་མངོན་བྱང་གི་ཐ་སྙད་གཉིས་ཀ་ཡོད། དབང་སྔ་མ་སྔོན་དུ་མ་སོང་བར་
གསུམ་པ་བསྐུར་བ་དང་། བསྐྱེད་རྫོགས་གཞན་སྔོན་དུ་མ་སོང་བར་གོང་མ་སྟོན་པའི་དམིགས་
བསལ་འདི་ཁོ་ན་ཡིན། བྱང་སེམས་འདི་སྣོད་བཅུད་ཀྱི་རྟེན་འབྲེལ་ལ་དབང་འབྱོར་བས་ལྷ་ལ་
ཁམས་དཀར་དམར་ཡོད་མེད་ཀྱི་རྩོད་པ་སོགས་འཇུག་པའི་གནས་མེད། དེ་ཡང་བསྐྱེད་རིམ་

ཚོགས་ལམ། ལུས་དབེན་དོད་ཐུབ་ཀྱི་རྫོགས་རིམ་སྦྱོར་ལམ་དྲོད། ། ངག་དབེན་དོད་ཐུབ་
ཀྱི་རྫོགས་རིམ་རྩེ་མོ། །དཔེའི་འོད་གསལ་བཟོད་པ། མ་དག་པའི་སྒྱུ་ལུས་ཆོས་མཆོགདོན་
གྱི་འོད་གསལ་མཐོང་ལམ་བར་ཆད་མེད་ལམ། དེའི་ལུགས་ལྡོག་གི་ཉེར་ཐོབ་རྣམ་གྲོལ་ལམ།
སློབ་པའི་ཟུང་འཇུག་ལ་སྒོམ་ལམ་སྐོར་དགུ་འབྱེད། མ་དག་པའི་སྒྱུ་ལུས་ཀྱི་ཚེ་སྒྱུ་མ་ལྟ་བུའི་
ཏིང་ངེ་འཛིན། སློབ་པའི་ཟུང་འཇུག་གི་ཚེ་དཔའ་བར་འགྲོ་བའི་ཏིང་ངེ་འཛིན། སློབ་པ་མཐའི་
དོན་གྱི་འོད་གསལ་རྒྱུན་མཐའི་བར་ཆད་མེད་ལམ་དང་། །རྡོ་རྗེ་ལྟ་བུའི་ཏིང་ངེ་འཛིན། དེའི་
སྐད་ཅིག་གཉིས་པར་མི་སློབ་པའི་ཟུང་འཇུག་མངོན་དུ་བྱེད། དེ་ལྟ་བུའི་ཟུང་འཇུག་ཧེ་རུ་ཀའི་
གོ་འཕང་ཐོབ་པ་ལ་དེ་གང་ལས་བྱུང་བའི་སློབ་པའི་ཟུང་འཇུག་ཧེ་རུ་ཀའི་གོ་འཕང་མངོན་དུ་
བྱེད་དགོས། དེ་ལ་ཟུང་དུ་འཇུག་པའི་ཡ་གཉིས་རིམ་བཞིན་འགྲོ་དགོས་པས། །ཉོན་སྒྲིབ་
ཀྱིས་དག་པའི་སྒྱུ་ལུས་སྔོན་དུ་འགྲོ་དགོས། །དེ་ཉིད་གང་གི་རླུང་སེམས་ལས་གྲུབ་པའི་དོན་
གྱི་འོད་གསལ་དེའི་སྔོན་དུ་འགྲོ་དགོས། དེ་ལ་གང་འོད་གསལ་དུ་དག་པར་བྱེད་རྒྱུའི་ཉོན་སྒྲིབ་
ཀྱིས་མ་དག་པའི་སྒྱུ་ལུས་སྔོན་དུ་འགྲོ་དགོས། །དེ་ལ་དེ་ཉིད་གང་གི་བཞོན་པའི་རླུང་ལས་
གྲུབ་པའི་སེམས་དབེན་མཐར་ཐུག་གི་དཔེའི་འོད་གསལ་སྔོན་དུ་འགྲོ་དགོས། དེ་ལ་སྙིང་གའི་
རྩ་མདུད་ལྷག་མེད་དུ་འགྲོལ་བའི་ཐབས་ཕོ་ཉའི་ལམ་སོགས་སྔོན་དུ་འགྲོ་དགོས། །དེ་ལ་
རླུང་དབུ་མར་བསྡུས་ཏེ་རྩ་མདུད་གཞན་རྣམས་འགྲོལ་བའི་ཐབས་རྗེས་གཞིག་གི་སྡུད་རིམ་རྡོར་
བཟླས། ལྟེ་བའི་སྤྲིན་སྒྲ་ལ་སེམས་བརྟན་པར་བྱེད་པའི་རྣལ་འབྱོར་རྣམས་སྔོན་དུ་འགྲོ་དགོས་
དེ་ལ་ཐ་མལ་གྱི་སྣང་ཞེན་མངོན་གྱུར་བ་ཟིལ་གྱིས་མནན་ནས་གང་སྣང་ལྷའི་རྣམ་རོལ་དུ་
འཆར་ཞིང་སྐུ་གསུམ་ལམ་འཁྱེར་གྱི་ཟབ་གནད་ཚང་བའི་བསྐྱེད་རིམ་རགས་ཕྲའི་རྣལ་འབྱོར་
སྔོན་དུ་འགྲོ་དགོས། །དེ་ལ་དབང་བཞི་རྣམ་དག་ཐོབ་སྟེ་དམ་ཚིག་དང་སྡོམ་པ་བསྲུང་བ་
སྔོན་དུ་འགྲོ་དགོས། །དེ་ལ་ཡང་དག་པའི་ལྟ་བ་དང་བྱང་ཆུབ་ཀྱི་སེམས་ལ་བློ་སྦྱོང་བ་སྔོན་

དུ་འགྲོ་དགོས། །དེ་ལ་འཁོར་བ་མཐའ་དག་སྡུག་བསྔལ་གྱི་རང་བཞིན་དུ་མཐོང་བའི་ངེས་
འབྱུང་གི་བསམ་པ་དང་། །ཚེ་འདིའི་སྣང་ཤས་ལས་བློ་ལོག་པའི་ཆུང་འབྲིང་ཐུན་མོང་བའི་
ལམ་ལ་བློ་སྦྱང་བ་སྔོན་དུ་འགྲོ་དགོས། །དེ་རྣམས་ལ་བློ་སྦྱོང་བར་བྱེད་པ་ལ་ལམ་མ་ནོར་
བར་སྟོན་པའི་དགེ་བའི་བཤེས་གཉེན་མཚན་ཉིད་དང་ལྡན་པ་ཞིག་བསམ་སྦྱོར་གཉིས་ཀྱིས་
ཚུལ་བཞིན་དུ་བསྟེན་པ་མེད་མི་རུང་དུ་དགོས་ལ། །དེ་ལྟ་བུའི་ལམ་གྱི་རིམ་པའི་གདམས་པ་
འདི་ནི་མགོ་བཤེས་གཉེན་བསྟེན་ཚུལ་ནས་བཟུང་སྟེ་མཇུག་མི་སློབ་པའི་ཟུང་འཇུག་གི་བར་གྱི་
གནད་བསྡུས་པ་སྐལ་ལྡན་གྱི་གདུལ་བྱ་རིན་པོ་ཆེ་ལྟ་བུའི་གང་ཟག་སྙིགས་དུས་ཀྱི་ཚེ་ཐུང་
གཅིག་ལ་སངས་རྒྱ་བའི་ཐབས་ཆ་ཚང་ལ་མ་ནོར་བ་ཡིན་གསུངས། །དེ་ལྟར་རྗེ་བདག་ཉིད་
ཆེན་པོ་ཡབ་སྲས་ནས་བཟུང་སྟེ་དཔལ་ལྡན་སྲད་རྒྱུད་དང་། དབེན་ས་སྙན་བརྒྱུད་ཀྱི་མཁས་
གྲུབ་རིམ་པར་བརྒྱུད་དེ་ཀུན་མཁྱེན་འཇམ་དབྱངས་བཞད་པའི་རྡོ་རྗེ་ཡབ་སྲས་ཉི་ཟླ་ལྟ་བུ་
རྣམས་ཀྱི་བར་དུ་ཚེ་གཅིག་ཉིད་ལ་ཟུང་འཇུག་གི་གོ་འཕང་བརྙེས་པ་མུ་ཏིག་སྟར་ལ་བརྒྱུས་པ་
བཞིན་བར་མ་ཆད་པར་བྱོན་པའི་གསུང་རྒྱུན་འཁྲུལ་པ་མེད་པའི་བདུད་རྩི་འདི་ཉིད་ནམ་ཡང་མ་
བརྗེད་པར་སྙིང་གི་བཅུད་དུ་བསྟེན་ནས་དལ་འབྱོར་གྱི་རྟེན་ལ་སྙིང་པོ་ཅི་ལོན་རེ་དང༌། །
དམ་པ་གོང་མ་དེ་དག་གིས་དཀའ་བ་བརྒྱ་ཕྲག་གིས་གསལ་བར་མཛད་པའི་བཀའ་དྲིན་དང་
རྣམ་ཐར་ལ་བསམ་ནས་ལམ་སྲོལ་འདི་ཉིད་བཤད་སྒྲུབ་ཟུང་འབྲེལ་གྱི་སྒོ་ནས་དུས་ཀྱི་མཐར་
ཡང་མི་ཉམས་ཤིང་འཕེལ་བའི་ཐབས་ལ་རང་ནུས་རྩལ་སྤྲུག་སྟེ་སྨོན་པ་ཚུན་ཆད་ཀྱིས་འབད་
པར་རིགས་སོ་ཞེས་བདག་ཉིད་ལ་གདམས་པའོ། སྨྲས་པ། དཔའ་བོ་དཔའ་མོའི་དབང་ཕྱུག་བྱེ་
བ་བརྒྱ། གང་ནས་གཤེགས་པའི་ལམ་བཟང་འཁོར་ལོ་སྡོམ། སྙིགས་དུས་གཞན་ལས་སྒྲུབ་
ཐག་ཉེ་བས་ན། །བྱིན་རླབས་ཅན་གྱི་བདེ་མཆོག་ཅེས་སུ་བསྔགས། །འདི་ཡི་ཡབ་དང་
ཡུམ་བཀའི་སྐོར་རྣམས་ནས། རྫོགས་རིམ་ཆུང་བ་འགའ་རེ་གསུངས་མོད་ཀྱང་། ཟླ་ཉིའི་

འགྲོས་བཅོམ་དྷུ་ཏིར་སྲོག་སྡུད་པའི། ཐབས་མཆོག་ཨེ་ཝཾ་རྫོགས་པའི་ལམ་སྲོལ་ཆེ། །སྟོད་
འགྲེལ་དཔེ་མེད་མཚོ་ཡི་སྦྱོར་དྲུག་གཉིས། འདུས་པའི་ལུགས་དང་དྲིལ་བུའི་རིམ་པ་ལྔ། །
ནག་པོ་པ་ཡི་དཔྱིད་ཐིག་རིམ་པ་བཞི། །རྣལ་འབྱོར་ཆེན་པོ་དང་བཅས་དྲུག་ཏུ་གསུངས། །
ཕྱི་མ་བདེ་སྟོང་ཐབས་ཤེས་རྣལ་འབྱོར་གྱིས། །སེམས་ཀྱི་མཐར་ཐུག་དོན་དམ་འོད་གསལ་
གྱི། །ཐུགས་དང་མཉམ་སྦྱོར་གཟུངས་མཆོག་སྒྲུབ་པ་ལ། །བསྐྱེད་རིམ་ལས་ལྷག་ཐབས་
ལམ་ཆེན་པོ་འདི། དུས་ཀྱི་དབང་གིས་ཤིན་ཏུ་ཉམས་གྱུར་པ། ཁམས་གསུམ་ཆོས་ཀྱི་རྒྱལ་པོ་
ཙོང་ཁ་པས། །རྩ་བཤད་རྒྱུད་དང་གྲུབ་ཆེན་མན་ངག་བཞིན། །ཉི་ལྟར་གསལ་བར་མཛད་
མོད་དེ་ལྟ་ནའང་། །སྲད་དབེན་དམ་པའི་ཞལ་ལུང་རིམ་བརྒྱུད་པའི། །དམིགས་ཁྲིད་
འཁྲུལ་མེད་བླ་མའི་གསུང་རྒྱུན་བཞིན། །རང་ཉིད་ལམ་འདིར་བག་ཆགས་བརྟས་པའི་ཕྱིར། །
ལྷག་བསམ་དག་པས་འབད་དེ་གསལ་བར་བཀོད། །བྱིས་བློ་འཁྲུལ་པའི་སྐྱོན་གྱིས་སྦགས་
པ་ཡིས། །འགལ་དང་མ་འབྲེལ་བྱུང་རྒྱལ་སྤྱོད་པ་ཀུན། །ཐོག་མེད་བསགས་པའི་སྡིག་
དང་ལྷན་ཅིག་ཏུ། །ཆོས་སྤྱན་མངའ་བ་རྣམས་ལ་སྙིང་ནས་འཆགས། །དགེ་བས་ཚེ་
རབས་ཀུན་ཏུ་བླ་མ་དང་། །དབྱེར་མེད་དཔའ་བོ་མཁའ་འགྲོས་རྗེས་བཟུང་སྟེ། །ཚང་ལ་
མ་ནོར་མདོ་རྒྱུད་དགོངས་པའི་གནད། །རྙེད་ནས་རང་གཞན་སྨིན་གྲོལ་སར་འགོད་ཤོག
ཅེས་གྲུབ་ཆོག་ལཱུ་ཨི་པའི་ལུགས་ཀྱི་དཔལ་ཆོག་འཁོར་ལོ་སྡོམ་པའི་རྫོགས་རིམ་རྣལ་འབྱོར་
ཆེན་པོའི་དམར་ཁྲིད་ཧེ་རུ་ཀའི་ཞལ་གྱི་བདུད་རྩི་ཞེས་བྱ་བ་འདི་ཡང་ཁྱབ་བདག་ཧེ་རུ་ཀ་
དཔལ་དུར་སྨྲིག་འཆང་བའི་རྣམ་པར་རོལ་པ་ཟླ་མེད་རྗེ་ཙུན་དམ་པ་ཡབ་སྲས་གསུམ་གྱིས་ཡི་
གེར་འགོད་པའི་བཀའི་གནང་བ་སྩལ་བའི་བྱིན་རླབས་ཁོ་ན་ལ་བརྟེན་ནས། །བཙུན་གཟུགས་
ཤེས་རབ་རྒྱ་མཚོས་དུས་གསུམ་གྱི་རྒྱལ་བ་ཐམས་ཅད་ལས་ཀྱང་བཀའ་དྲིན་དང་ཐུགས་རྗེ་
མཚུངས་པ་མཆིས་པའི་འཇམ་མགོན་སྨྲ་བའི་དབང་ཕྱུག་རྡོ་རྗེ་འཆང་དངོས་༧རཏྣ་དྷ་ཛའི་ཞལ་

སྔ་ནས་ལས་སྔ་ཕྱིར་ཁྲིད་རྒྱས་བསྡུས་ལན་མང་དུ་མནོས་པའི་སྐབས་ཀྱི་གསུང་བཤད་བློ་དང་
རྩོལ་བས་གང་ལྕོགས་གུང་བསྒྲིགས་ཏེ་ཕྱོགས་བསྡེབས་སུ་བྱས་པ་འདི་ཡང་ཚེ་རབས་ཐམས་
ཅད་དུ་མགོན་པོ་མཆོག་དེས་འབྲལ་མེད་དགྱེས་བཞིན་རྗེས་སུ་བཟུང་སྟེ་སྐུ་གསུང་ཐུགས་ཀྱི་
གསང་བ་མ་ལུས་པ་འཛིན་པའི་སྲས་ཀྱི་ཐུ་བོར་གྱུར་ཏེ། །ནམ་མཁའ་ཇི་སྲིད་གནས་ཀྱི་བར་
དུ་རྒྱ་བ་སྲས་བཅས་ཀྱི་སྤྱོད་པ་དང་སྨོན་ལམ་མ་ལུས་པ་ལ་ཞུམ་པ་མེད་པར་སློབ་པའི་སྙིང་
སྟོབས་རྒྱ་མཚོའི་རླབས་བཞིན་དུས་ལས་ཡོལ་བ་མེད་པར་གོང་ནས་གོང་དུ་འཕེལ་བའི་རྒྱུ་ཁོ་
ནར་གྱུར་ཅིག སརྦ་མངྒ་ལཾ། ། ། །

322 

༄༅། །འདུས་པ་འཕགས་ལུགས་ལྷ་སོ་གཉིས་པའི་ལམ་རིམ་པ་
དང་པོའི་ཁྲིད་དམིགས་ཀྱི་བརྗེད་བྱང་མི་བསྐྱོད་
མགོན་པོའི་ཞལ་ལུང་ཞེས་
བྱ་བ་བཞུགས་སོ། །
༄༅། །ན་མོ་གུ་རུ་ཤྲཱི་གུ་རྒྱ་ས་མཱ་ཛ་མཎྜལ་དེ་བ་ག་ཎ་ཤ་ར་ཎཾ་གཙྪ་མི། སྐུ་ཐུགས་དབྱེར་
མེད་ཟག་མེད་བདེ་བ་ཆེ། །རྒྱ་མཚོ་སྤྲིན་གྱི་བཀོད་པ་རབ་འབྱམས་ཀྱི། །དག་པའི་བརྟན་
གཡོ་མཁའ་ཁྱབ་སྒྱུ་དྲའི་གར། རབ་བསྒྱུར་ཡན་ལག་བདུན་ལྡན་མགོན་དེས་སྐྱོངས། བ་སྤུ་
རེས་ཀྱང་ཉེས་ཚོགས་དཔུང་འཇོམས་ཤིང་། ཡང་དག་མཐའ་ལས་མི་ལྡང་ཆོས་ཀུན་གཟིགས། །
བཞེད་པ་འཇུག་པའི་ཡོན་ཏན་དེའི་ངོ་མཚར། མཐོང་ནས་སྒྲུབ་བྱེད་ཐབས་འདི་བསྟེན་པར་
རིགས། །དེ་ཡང་སྟོན་པ་ཡང་དག་པར་རྫོགས་པའི་སངས་རྒྱས་མཉམ་མེད་ཤཱཀྱའི་རྒྱལ་པོ་
དེ་ཉིད་ཀྱིས་དང་པོར་བྱང་ཆུབ་མཆོག་ཏུ་སེམས་བསྐྱེད། བར་དུ་བསྐལ་པ་གྲངས་མེད་གསུམ་
དུ་ཚོགས་བསགས། མཐར་མངོན་པར་རྫོགས་པར་སངས་རྒྱས་ནས་ཆོས་ཀྱི་ཕུང་པོ་བརྒྱད་ཁྲི་
བཞི་སྟོང་གསུངས་པར་མདོ་སྔགས་གཉིས་མཐུན་ཀྱང་། མདོ་ལུགས་ལ་བྱང་སེམས་ས་བཅུ་
སྲིད་པ་ཐ་མའི་ཚེ་འོག་མིན་སྟུག་པོ་བཀོད་པའི་ཞིང་དུ་ལོངས་སྐུར་སངས་རྒྱས་ཏེ་ངེས་པ་ལྔ་
ལྡན་དུ་བཞུགས་ནས་ཞིང་ཁམས་བྱེ་བ་ཕྲག་བརྒྱ་སོགས་སུ་སྤྲུལ་པའི་བཀོད་པ་དུ་མ་དུས་
གཅིག་ཏུ་སྟོན་པ་ཡོངས་སུ་གྲགས་པ་ལྟར་དང་། སྔགས་ལུགས་ལ་མིའི་རྟེན་ལ་གསར་དུ་
སངས་རྒྱས་པ་དང་། ལྷའི་རྟེན་ལ་སངས་རྒྱས་པ་གཉིས་ཡོད་པས་བདག་ཅག་གི་སྟོན་པ་འདི་
ས་བཅུ་སྲིད་པ་ཐ་མའི་ཚེ་འོག་མིན་དུ་བྱང་ཆུབ་པའི་སྔ་ལོགས་བར་མདོའིལམ་གྱིས་བགྲོད་དེ། །
སྔགས་ལམ་ལ་འཇུག་པ་ན་ཕྱོགས་བཅུའི་རྒྱལ་བ་སྲས་དང་བཅས་པ་རྣམས་ཀྱིས་བསྐུལ་ཏེ་
ལྷའི་བུ་མོ་ཐིག་ལེ་མཆོག་མ་བཀུགས་ཏེ་དབང་གསུམ་པ་དངོས་དབང་དུ་བསྐུར་ནས་དཔལ་

གསང་བ་འདུས་པའི་ལམ་ལ་ཞུགས་ཏེ་དོན་གྱི་འོད་གསལ་ལས་དག་པའི་སྒྱུ་མའི་སྐུར་
བཞེངས། །སླར་ཡང་འོད་གསལ་དུ་ཞུགས་ནས་སྒྱུ་མའི་སྐུར་བཞེངས་ཏེ་སློབ་པའི་ཟུང་
འཇུག་མངོན་དུ་བྱས། །རྗེས་ཐོབ་ཏུ་འཕོས་པ་ལ་ཐོ་རངས་ཀྱི་ཆར་དབང་བཞི་པ་དངོས་སུ་
བསྐུར་ཏེ་མི་སློབ་པའི་ཟུང་འཇུག་ཁ་སྦྱོར་ཡན་ལག་བདུན་ལྡན་གྱི་གོ་འཕང་མངོན་དུ་མཛད་
དེ། །མཁའ་ཁྱབ་ཀྱི་ཞིང་ཁམས་རབ་འབྱམས་སུ་སྤྲུལ་པའི་བཀོད་པ་མཐའ་ཡས་པ་འགྱེད་
པར་མཛད་པའི་ནང་ནས་འཛམ་བུ་གླིང་འདིར་ཡུམ་གྱི་ལྷུམས་སུ་ཞུགས། །སྐུ་བལྟམས་ཏེ་
གཞོན་ནུ་རོལ་རྩེད་དང་དཀའ་བ་སྤྱད་པ་སོགས་མདོ་ལུགས་དང་འདྲ། །བྱང་ཆུབ་སྙིང་པོར་
གཤེགས་ནས་བདུད་བཅོམ་པའི་མཛད་པ་ཆེར་མི་གསལ་ཡང་། །རྒྱུད་གཞན་ལས་ཁྲོ་བོ་
ཁམས་གསུམ་རྣམ་རྒྱལ་དང་། གཤིན་རྗེའི་གཤེད་དམར་ནག་སོགས་ཀྱི་སྐུར་བཞེངས་ནས་
བཏུལ་བར་གསུངས་པ་དང་ཕལ་ཆེར་འདྲ་བའི་ཚོད་རེད། ནམ་ཕྱེད་དབང་གསུམ་པ་དངོས་
དབང་དུ་བསྐུར་ཏེ་དོན་གྱི་འོད་གསལ་མངོན་དུ་བྱེད་པ་དང༌། དབང་བཞི་པ་བསྐུར་ནས་ས་ག་
ཟླ་བའི་བཅོ་ལྔའི་ཐོ་རངས་སངས་རྒྱས་པའི་ཚུལ་བསྟན་ཏེ་མཆོག་གི་སྤྲུལ་སྐུའི་རྣམ་པར་རོལ་
པས་འཁོར་ལོ་གསུམ་དང་རྒྱུད་སྡེ་བཞི་གསུངས་པ་ནི་ཤཱཀྱ་ཐུབ་པའི་སྐུའི་བཀོད་པས་འཛམ་
བུ་གླིང་འདིར་གསུངས་ཚུལ་དང་། སྤྱིར་ས་བཅུ་པའི་མདོ་ལས། སངས་རྒྱས་མྱ་ངན་ཡོངས་མི་
འདའ། ཆོས་ཀྱང་ནུབ་པར་མི་འགྱུར་རོ། །ཞེས་གསུངས་པའི་ཕྱོགས་དེ་དང་མཐུན་པར།
འཇམ་དཔལ་མཚན་བརྗོད་ལས། འདས་པའི་སངས་རྒྱས་རྣམས་ཀྱིས་གསུངས། །ནས།
ཡང་དང་ཡང་དུ་གསུངས་པ་གང་། ཞེས་དུས་དང་རྣམ་པ་ཐམས་ཅད་དུ་རྒྱུད་གསུངས་པ་ལ་
འཕེལ་འགྲིབ་མེད་པར་བཤད་པས་སྔགས་ལུགས་ལ་མུན་བསྐལ་མེད་ཟེར་དཀའ་ཡང་། ཐུན་
མོང་བ་གཞན་ངོའི་མུན་བསྐལ་ཁས་ལེན་པ་ལས་ཐུན་མོང་བའི་ལུགས་སྒྲ་ཇི་བཞིན་པར་བྱས་
ན་འགལ་འདུ་མང་པོ་འབྱུང་། དེ་ལྟར་སྟོན་པས་ཆོས་ཇི་སྙེད་ཅིག་བཀའ་སྩལ་པ་ཐམ་ཅད་བསྡུ་

ན་མདོ་སྔགས་གཉིས་སུ་འདུ། དེ་ཡང་དམན་པ་ལ་མོས་པ་ལ་ཆགས་བྲལ་གྱི་སྤྱོད་པ་དང་། རྒྱ་
ཆེན་པོ་ལ་མོས་པ་ལ་ས་དང་ཕ་རོལ་ཏུ་ཕྱིན་པའི་སྤྱོད་པ། ཟབ་མོ་ལ་ལྷག་པར་མོས་པ་ལ་
ཆགས་བཅས་ཀྱི་སྤྱོད་པ་གསུམ་དུ་བསྟན་པའི་དང་པོ་ཉན་རང་གི་ཐེག་པ་དང་། གཉིས་པ་ཕར་
ཕྱིན་གྱི་ཐེག་ཆེན་དང་། གསུམ་པ་གསང་སྔགས་ཀྱི་ཐེག་པ་ལ་བྱེད། དེ་ལས་ཚེ་གཅིག་ལ་
སངས་རྒྱ་བ་སྔགས་ཀྱི་ཐུན་མོང་མ་ཡིན་པའི་ཐ་སྙད་ཡིན་ཞིང་། སྔགས་ལའང་གདུལ་བྱའི་
མཆོག་དམན་གྱིས་རྒྱུད་སྡེ་བཞི་ཡོད། གསང་སྔགས་ཀྱི་གདུལ་བྱ་ཐམས་ཅད་ཆགས་པ་ལམ་
བྱེད་ནུས་པ་ཤ་སྟག་ཡིན་ཀྱང༌། དབང་པོ་རྣོ་རྟུལ་གྱི་རིམ་པས་ཕྱིའི་བྱ་བ་དང་ནང་གི་རྣལ་
འབྱོར་གཉིས་ལས་ཕྱིའི་བྱ་བ་ཁྲུས་དང་ཉེ་རེག་སོགས་གཙང་སྒྲ་གཙོ་བོར་བྱེད་ཅིང་། བསྒོམ་
པའི་ལྷ་མོ་དང་ཕན་ཚུན་བལྟ་བའི་ཆགས་པ་ལམ་བྱེད་ནུས་ལ་དེ་ཡན་ཆད་ལམ་བྱེད་མི་ནུས་
པ་ལ་དེ་ཙམ་གྱི་ཆགས་པ་ལམ་བྱེད་སྟོན་པ་བྱ་རྒྱུད། ཕྱི་ནང་གི་རྣལ་འབྱོར་ཆ་མཉམ་དུ་སྤྱོད་
ཅིང་བསྒོམ་པའི་ལྷ་མོ་དང་བལྟ་ཞིང་རྩེ་རྒོད་ཉམས་སུ་མྱོང་བའི་ཆགས་པ་ལམ་བྱེད་ནུས་ཀྱང་
དེ་ཡན་ཆད་མི་ནུས་པ་ལ་དེ་ཙམ་གྱི་ཆགས་པ་ལམ་བྱེད་སྟོན་པ་སྤྱོད་རྒྱུད། ཕྱི་ནང་གི་རྣལ་
འབྱོར་གཉིས་ལས་ཕྱི་མ་གཙོ་ཞིང་བསྒོམ་པའི་ལྷ་མོ་དང་བལྟ་བ་དང་། རྒོད་པ་དང་། ལག་
བཅངས་ཀྱི་བདེ་བ་ལམ་བྱེད་ནུས་ལ། དངོས་ཀྱི་རིག་མའི་བདེ་བ་ལམ་བྱེད་མི་ནུས་པ་ལ་དེ་
ཙམ་གྱི་ཆགས་པ་ལམ་བྱེད་སྟོན་པ་རྣལ་འབྱོར་རྒྱུད། ཕྱིའི་བྱ་བ་ལ་མི་ལྟོས་པར་ནང་གི་རྣལ་
འབྱོར་ཁོ་ན་གཙོ་བོར་བྱེད་ཅིང་། བསྒོམ་པའི་ལྷ་མོ་དང་བལྟ་རྒོད་སོགས་ཀྱི་ཆགས་པ་ལམ་
བྱེད་ནུས་པར་མ་ཟད། དངོས་ཀྱི་ཕྱག་རྒྱ་དང་དབང་པོ་གཉིས་སྦྱོར་གྱི་བདེ་བ་ལམ་བྱེད་ནུས་
པའི་གདུལ་བྱ་ལ་དེ་ལྟ་བུའི་ཆགས་པ་ལམ་བྱེད་སྟོན་པ་དང་། རྣལ་འབྱོར་དེ་ལས་གོང་ན་མེད་
པས་རྣལ་འབྱོར་བླ་མེད་ཀྱི་རྒྱུད་དང་བཞི་གསུངས་པ་ནི། གུར་ལས། དམན་པ་རྣམས་ལ་བྱ་
བའི་རྒྱུད། ཅེས་སོགས་དང་། ཁ་སྦྱོར་ལས། རྒོད་དང་བལྟ་དང་ལག་བཅངས་དང་། སོགས་ཀྱི་

དགོངས་པ་དང་། སྲིན་བུའི་ཚུལ་གྱིས་རྒྱུད་བཞིར་གནས། ཞེས་པ་ཤིང་ལས་སྐྱེས་པའི་སྲིན་
བུས་ཤིང་ཟས་ནས་ཟད་པར་བྱེད་པ་ལྟར། །ཆགས་སོགས་ལས་སྐྱེས་པའི་ལྷན་སྐྱེས་ཀྱི་
བདེ་བ་ཆེན་པོའི་ཡེ་ཤེས་ཀྱིས་ཆགས་སོགས་ཟད་པར་བྱེད་པའི་དོན་ཡིན། དེ་ཡང་ཕལ་མོ་
ཆེས་ཆགས་པ་ལམ་བྱེད་ཅེས་པ་ཉོན་མོངས་དེ་དག་ལམ་དུ་སོང་བར་འཁྲུལ་པ་མང་ཡང་དེ་
འདྲ་མ་ཡིན་པར་ཚོགས་སོགས་ལམ་གྱི་བོགས་འདོན་དང་གྲོགས་སུ་བསྒྱུར་བ་ཡིན། མདོ་
ལས། ཇི་ལྟར་གྲོང་ཁྱེར་སེར་སྐྱའི་མི་གཙང་ལུད། །ཅེས་སོགས་ལྟར་ཆགས་སོགས་ལམ་
གྱི་གྲོགས་སུ་བསྒྱུར་བ་ཙམ་ཕར་ཕྱིན་ཐེག་པའི་ཡང་ས་མཐོན་པོའི་སྐབས་སུ་ཡོད་ཀྱང་། སྔགས་
ཀྱི་གདུལ་བྱས་ལས་དང་པོ་པའི་སྐབས་ནས་ཀྱང་ཆགས་སོགས་ལམ་གྱི་གྲོགས་སུ་བསྒྱུར་ནུས།
དེའི་ཚུལ་ཡང་དང་པོ་ཆགས་སོགས་མངོན་དུ་གྱུར་ཀྱང་དེ་ཉོན་མོངས་པ་ཐ་མལ་བར་མ་ཤོར་
བར་སྟོང་ཉིད་ཀྱི་ལྟ་བ་ཀློང་དུ་གྱུར་པ་སོགས་ཀྱི་སྟོབས་ལས་མཐར་ཉོན་མོངས་པ་བག་ལ་ཞ་
ནས་ལམ་སྟོབས་ཇེ་ཆེར་འཕེལ་ཏེ་སྤང་བྱ་འཇོམས་པ་ལ་ནུས་པ་མཐུ་ཅན་དུ་འགྱུར་བ་ཡིན།
དེ་ལས་བླ་མེད་ཀྱི་རྒྱུད་ལ་བོད་སྔ་མས་ཕ་རྒྱུད། མ་རྒྱུད། གཉིས་མེད་ཀྱི་རྒྱུད་དང་གསུམ་དུ་ཕྱེ་
ནས་ས་སྐྱ་བས་ཀྱེ་རྡོར་དང་། ཇོ་ནང་པས་དུས་འཁོར་སོགས་རང་རང་གང་ལ་ཞེན་ཆེ་བའི་
རྒྱུད་དེ་གཉིས་མེད་ཀྱི་རྒྱུད་དུ་བྱས་ནས་དེ་རྒྱུད་སྡེ་ཐམས་ཅད་ཀྱི་མཆོག་ཏུ་འདོད་པ་ལ་འགལ་
འདུ་མང་བས། རྗེ་བདག་ཉིད་ཆེན་པོས་ཕ་རྒྱུད་དང་ཐབས་རྒྱུད་ཅེས་པའི་ཕ་དང་ཐབས་སྒྱུ་ལུས་
དང་། མ་རྒྱུད་དང་ཤེས་རབ་རྒྱུད་ཅེས་པའི་མ་དང་ཤེས་རབ་འོད་གསལ་ལ་བྱས་ནས་དང་པོ་
སྒྲུབ་ཚུལ་རྩལ་དུ་བཏོན་ནས་འཆད་པ་ཕ་རྒྱུད། གཉིས་པ་སྒྲུབ་ཚུལ་རྩལ་དུ་བཏོན་ནས་འཆད་
པ་མ་རྒྱུད་དུ་བཞེད། ཐབས་ཤེས་གཉིས་མེད་ཀྱི་རྒྱུད་ཅེས་པའི་ཐབས་བདེ་བ་ཆེན་པོའི་ཡེ་ཤེས་
དང༌། ཤེས་རབ་སྟོང་ཉིད་རྟོགས་པའི་ལྟ་བ་ལ་བྱེད་པས་སྔ་མ་དང་མི་འདྲ་ཞིང་། བླ་མེད་ཀྱི་
རྒྱུད་ལ་བདེ་སྟོང་དབྱེར་མེད་ཀྱི་ཡེ་ཤེས་བརྗོད་བྱར་སྟོན་པ་ཞིག་དགོས་པས། དེས་ན་བླ་མེད་

ཀྱི་རྒྱུད་ལ་གཉིས་མེད་ཀྱི་རྒྱུད་ཡིན་པས་ཁྱབ་པར་གསུངས། བོད་སྔ་མས་རྒྱུད་ཀྱི་དབུར་འདི་
སྐད་བདག་ཐོས་སོགས་ཡོད་པ་ཕ་རྒྱུད། གསང་བ་མཆོག་གི་དགྱེས་པ་ན། ཞེས་སོགས་ཡོད་
པ་མ་རྒྱུད་དང༌། ཡང་ཡེ་ཤེས་པ་དགུག་གཞུག་ལྷ་ཕོས་བྱས་པ་ཕ་རྒྱུད། ལྷ་མོས་བྱས་པ་མ་
རྒྱུད་ཟེར་བ་སོགས་ཕ་མའི་རྒྱུད་ཀྱི་ཁྱད་པར་སྣ་ཚོགས་སྨྲས་པ་རྗེ་བདག་ཉིད་ཆེན་པོས་སྔགས་
རིམ་སོགས་སུ་རྒྱ་ཆེར་བཀག་ཚུལ་ཤེས་ན་རང་ལུགས་ལ་ངེས་པ་བསྐྱེད། ཐབས་རྒྱུད་ལ་
གསུམ་ལས། གསང་བ་འདུས་པའི་རྒྱུད་ནི་འདོད་ཆགས་ཐབས་རྒྱུད་དེ། །དེའི་རྒྱུད་ཀྱི་
གྲངས་སྟོན་པའི་སྐབས། །གསང་བ་འདུས་པ་སྟོང་ཕྲག་གཅིགཅེས་གསུངས་པས་སོ། དྲག་
ལས་ལ་རྒྱུའི་ཀུན་སློང་བྱམས་སྙིང་རྗེ་མེད་མི་རུང་དང་། །དུས་ཀྱི་ཀུན་སློང་རྩུབ་སེམས་
དགོས་པས་དེ་ཉིད་ལམ་དུ་བྱེད་ཚུལ་སྟོན་པ་གཤིན་རྗེའི་གཤེད་དམར་ནག་འཇིག་གསུམ་གྱི་
རྒྱུད་ལྟ་བུ་ཞེ་སྡང་ཐབས་རྒྱུད་དང༌། །རྗེ་བདག་ཉིད་ཆེན་པོས་འདོད་ཆགས་དང་ཞེ་སྡང་ལམ་
གྱི་གྲོགས་སུ་གནང་བའང་ཡོད་ལ། གཏི་མུག་མཚུངས་ལྡན་གྱི་སྒོས་མ་གཏོགས་གནང་བ་
མེད་ཅེས་དངོས་སུ་ལམ་གྱི་གྲོགས་སུ་འགྱུར་བར་མ་གསུངས་པས་སྐྱབས་མགོན་རྡོ་རྗེ་འཆང་
ནས། །རི་གི་ཨ་ར་ལིའི་རྒྱུད་གཏི་མུག་ཐབས་རྒྱུད་དུ་གསུངས་པ་གཏི་མུག་དངོས་མ་ཡིན་
པར་གཉིད་དང་རྨི་ལམ་ལམ་བྱེད་སྟོན་པས་དེར་བཞག་པ་འདྲ་གསུངས། དེ་ཡང་གསང་བ་
འདུས་པ་ལ་ཡིག་དོན། སྤྱི་དོན། སྦས་དོན། མཐར་ཐུག་གི་གསང་བ་འདུས་པ་བཞི་གསུངས་
ཤིང་གསང་སྔགས་ཀྱི་ལམ་ཐམས་ཅད་དེར་འདུས་པས་ན་རྒྱུད་སྡེ་ཐམས་ཅད་ཀྱི་རྩ་བ། མདོ་
སྡེ་ཐམས་ཅད་ཀྱི་ཚིག་དང་དོན་གྱི་གནད་འདིར་གཞོལ་ཞིང་འབབ་པས་མདོ་སྡེ་ཀུན་གྱི་ཟ་མ་
ཏོག་སྟེ། གསང་འདུས་ཤེས་ན་མདོ་སྔགས་ཐམས་ཅད་ཤེས་པར་འགྱུར་ཞེས་སྲད་རྒྱུད་རྡོ་རྗེ་
འཆང་གིས་ཀུན་མཁྱེན་འཇམ་དབྱངས་བཞད་པར་གསུངས། །ཁྱད་པར་བསྟན་པའི་སྙིང་པོ་
གནས་མི་གནས་དཔལ་གསང་བ་འདུས་པའི་བཤད་སྒྲུབ་ཀྱི་རྒྱུན་གནས་མི་གནས་ལ་རགས་

ལས་པས། །འཇམ་དཔལ་ཞལ་ལུང་ལས། འདི་དོན་རྣ་བར་འཕོ་བྱེད་པ། གང་གི་དུས་སུ་
གནས་པ་དེར། སངས་རྒྱས་བསྟན་པ་རིན་ཆེན་ཀྱང་། གནས་པར་རབ་ཏུ་བཤད་པ་ཡིན། ཞེས་
སོགས་གསུངས་པས་སྤྱིར་གསང་སྔགས་ཀྱི་ཐེག་པ་དང་། དེའི་ནང་ནས་དཔལ་གསང་བ་
འདུས་པའི་བསྟན་པ་དང་མཇལ་བའི་དུས་འདིར་འབད་དགོས། །རང་རེ་རྗེ་རྒྱལ་བ་གཉིས་
པ་ཙོང་ཁ་པ་ཆེན་པོའི་མདོ་སྔགས་ཀྱི་བསྟན་པ་དང་མཇལ་བའི་ཁུལ་ཡིན་པས་བདེ་གསང་གི་
སྔགས་ཀྱི་བསྟན་པ་འདི་དང་མ་མཇལ་ན་རྒྱལ་བ་ཙོང་ཁ་པ་ཆེན་པོའི་བསྟན་པ་ཡོངས་རྫོགས་
དང་མཇལ་བའི་གོ་མི་ཆོད་ཅེས་དམ་པ་རྣམས་ཀྱི་གསུངས། །དཀའ་པོད་ལྔ་ལ་སྦྱངས་པ་
བྱས་ཀྱང་འབབ་ས་སྔགས་འདི་ཡིན་པས། ། ཁྱོད་ཀྱིས་ཇི་སྙེད་བཀའ་སྩལ་པ། ཞེས་སོགས་
མདོ་ལུགས་ལ་བདེན་བཞི་སོགས་སངས་རྒྱས་ཀྱིས་ཆོས་གང་གསུངས་དེ་བཞིན་ཉིད་ལ་གཞོལ་
ཞིང་འབབ་པར་གསུངས་པའང་དེ་བཞིན་ཉིད་གོ་ཐབས་དང་ཤེས་ཐབས་ཙམ་མ་ཡིན་པར།
ལམ་མཐར་ཕྱིན་པར་བྱེད་པའི་ཐབས་སུ་གོ་དགོས་པས་སྟོང་ཉིད་དང་གཉུག་སེམས་དབྱེར་
མེད་རོ་གཅིག་ཏུ་ཞུགས་ཏེ་ཡང་དག་མཐའ་དཔྱིས་ཕྱིན་པར་རྟོགས་དགོས་ལ། །དེས་ན་
མདོ་སྡེ་ཐམས་ཅད་སྟོང་ཉིད་ལ་གཞོལ་གསུངས་པ་འདིའི་ཉིང་དགོས་མཐར་ཐུག་ཏུ་གཞོལ་བ་
ལ་གོ་དགོས། འདུས་པའི་རྒྱུད་རྒྱས་པ་བོད་དུ་མ་འགྱུར་ལ། །རྒྱུད་དོན་མཐའ་དྲུག་ཚུལ་
བཞིས་འཆད་དགོས་པས་དྲང་དོན་ཕྱག་མཚན་རྡོ་རྗེ་འཛིན་པས་རྡོ་རྗེ་འཆང་དུ་བཤད་པ་དང་།
ངེས་དོན་བདེ་སྟོང་དབྱེར་མེད་ཀྱི་ཡེ་ཤེས་ཀྱི་རྡོ་རྗེ་ཐུགས་རྒྱུད་ལ་འཆང་བས་རྡོ་རྗེ་འཆང་དུ་
བཤད་པ་ལྟ་བུ་སྟེ། དང་པོའི་དགོངས་པ་གཞན་དུ་འདྲེན་དགོས་པས་སོ། །ཡང་། དགོན་པ་
ཆེན་པོའི་ས་ཕྱོགས་སུ། མེ་ཏོག་འབྲས་བུ་སོགས་ཀྱིས་བརྒྱན། ཞེས་པ་སྒྲུབ་པའི་དབེན་གནས་
མེ་ཏོག་སོགས་ཀྱིས་བརྒྱན་པ་དང་། ཀུན་རྟོག་གི་རླུང་མཐའ་དག་དབུ་མར་ཐིམ་པས་རླུང་གིས་
དབེན་པའི་ཕུང་པོ་དང་། །སྒྱུ་མའི་སྐུ་མཚན་དཔེས་སྤྲས་པ་མེ་ཏོག་གིས་བརྒྱན་པ་ལ་བཤད་

པ་ལྟ་བུ་བསྐྱེད་རིམ་སྟོན་པ་དྲང་དོན་དང་། རྫོགས་རིམ་སྟོན་པ་ངེས་དོན། སྒྲའི་གཞུང་གི་ཐོབ་
ཚོད་ཙམ་བསྟན་པ་སྒྲ་ཇི་བཞིན་པ། སྒྲ་དང་འཇིག་རྟེན་གྱི་ཐ་སྙད་ལ་མེད་ཀྱང་དེ་བཞིན་
གཤེགས་པ་ཁོ་ནས་བརྡ་མཛད་པ་ཀོ་ཊ་བྱ་སོགས་བཅུ་བླ་མེད་ཀྱི་སྐབས་རྩ་བ་དང་ཡན་ལག་
གི་རླུང་བཅུ་དང་། རྣལ་འབྱོར་རྒྱུད་ཀྱི་སྐབས་ཕྱག་རྡོར་གྱི་མཚན་གྱི་རྣམ་གྲངས་སུ་བཤད་པ་
ལྟ་བུ་སྒྲ་ཇི་བཞིན་པ་མ་ཡིན་པ་དང་། དགོངས་གཞི་གཞན་ལ་དགོངས་ནས་འཁྱོག་བཤད་
མཛད་པ་དཔེར་ན། མདོ་ལ་ས། པ་དང་མ་ནི་བསད་བྱ་ཞིང་། ཞེས་སོགས་དང་། སྙིང་པོ་མེད་
ལ་སྙིང་པོར་ཤེས། ཞེས་སོགས་ལྟ་བུའི་རྒྱུད་ཀྱི་རིགས་དགོངས་པས་བཤད་པ། །སྒྲས་ཟིན་
གྱི་བཤད་པ་སྒྲ་དྲང་ཐད་དུ་བྱས་པ་དགོངས་མིན་གྱི་བཤད་པ་སྟེ་མཐའ་དྲུག་དང་། ཡི་གེའི་ཐོབ་
ཚོད་ཙམ་སྟོན་པ་ཡིག་དོན། །མདོ་སྔགས་གཉིས་དང་། རྒྱུད་སྡེ་གོང་འོགཐེག་པ་གོང་འོག
རིམ་གཉིས་ཐུན་མོང་དུ་ཡོད་པའི་བཤད་པ་སྤྱི་དོན། །མདོ་དང་རྒྱུད་ཕལ་ཆེར་དུ་སྦས་པའི་
དོན་སྟོན་པ་སྦས་དོན་ཏེ། དེ་ལ་དབེན་གསུམ་ཡན་ཆད་ལ་ཡོད་པ་སྣང་བ་སེམས་སྦས། །
ཕྱག་རྒྱའི་མཚན་ཉིད་དང་བསྟེན་ཚུལ་སོགས་སྟོན་པ་འདོད་ཆགས་ཆོས་སྦས། །སྒྱུ་ལུས་
སྟོན་པ་ཀུན་རྫོབ་སྒྱུ་མའི་སྦས་པ་གསུམ་ཡོད། མཐར་ཐུག་གི་བཤད་པ་ནི་རྫོགས་རིམ་འོག་
མར་མེད་པའི་སྒྱུ་ལུས་དང་འོད་གསལ་སྟོན་པ་སྟེ། རླུང་ཐམས་ཅད་མཐར་ཐུག་པ་སྒྱུ་ལུས་
དང༌། །སེམས་ཐམས་ཅད་མཐར་ཐུག་པ་སློབ་པ་མཐའི་འོད་གསལ་རྣམ་ཀུན་མཁྱེན་པའི་ཡེ་
ཤེས་ཉིད་ཡིན་པའི་ཕྱིར་རོ། །སློབ་བཤད་ནི་སྙན་བརྒྱུད་འཛིན་པའི་སློབ་མ་རེ་རེ་ཙམ་ལ་
ལྐོག་ཁྲིད་དུ་བྱེད་པ་དང་། །ཚོགས་བཤད་ནི་གདུལ་བྱ་སྤྱི་ཁྱབ་ལ་འཆད་པ་སྟེ། གདུལ་བྱ་
ལ་ཨུཏྤལ། པད་དཀར། པདྨ། ཙན་དན། རིན་པོ་ཆེ་ལྟ་བུའི་གང་ཟག་ལྔ་ལས་དང་པོ་བཞི་
ཚོགས་བཤད་ལས་སློབ་བཤད་ཀྱི་སྣོད་དུ་མི་རུང་ལ། ཕྱི་མ་ཚོགས་སློབ་གཉིས་ཀའི་སྣོད་རུང་
དུ་གསུངས་པས་ད་ལྟ་ཙན་དན་ལྟ་བུའང་ཤིན་ཏུ་དཀོན། ས་སྐྱ་པ་ལ་སློབ་བཤད་གྲགས་ཆེ་

ཡང་བཤད་མཁན་དང་ཉན་མཁན་ཚད་ལྡན་བྱུང་ན་དགེ་ལུགས་པ་ལ་སློབ་བཤད་ལག་མི་
འཐོག་པ་ཡོད་པས་རང་ཤེས་ཀྱིས་མི་ཆོག་པར་བརྒྱུད་ལྡན་བླ་མའི་མན་ངག་ལ་བརྟེན་དགོས།
དེ་ལྟར་རྒྱུད་དོན་མཐའ་དྲུག་ཚུལ་བཞིའི་རྒྱས་བཏབ་པ་བཤད་རྒྱུད་ཆེན་པོ་ལྔ་དང་སྦྱར་ནས་
ཤེས་དགོས་པས་རྗེ་བདག་ཉིད་ཆེན་པོས། །རྩ་བའི་རྒྱུད་དུ་ལམ་གྱི་གནད་རྣམསནི། མཐའ་
དྲུག་ཚུལ་བཞིའི་རྒྱ་ཡིས་བཏབ་སྟེ་གནས། །དེ་ཕྱིར་བཤད་པའི་རྒྱུད་ཀྱི་རྗེས་འབྲངས་ནས། །
བླ་མའི་མན་ངག་ལས་ནི་ཤེས་བྱར་གསུངས། །ཞེས་དང་། བླ་མའི་མན་ངག་ཟེར་བའི་ཟུར་
པ་གཞན་མེད་པས་རྩ་བཤད་ངོ་སྤྲོད་པའི་ཚུལ་ཀླུ་སྒྲུབ་ཡབ་སྲས་ཀྱི་གཞུང་ལ་བརྟེན་དགོས་
པས། །ཚུལ་དེ་གནད་དུ་བཟུང་ནས་མན་ངག་གིས། ནས། ཁྱད་པར་རྫོགས་པའི་རིམ་
པའི་གནད་ཀུན་རྙེད། ཅེས་གསུངས་པས་བླ་མའི་མན་ངག་ལ་བརྟེན་ནས་རྩ་བཤད་འབྱོར་བ་
གལ་ཆེ། དེ་ཡང་སྔོན་དུ་རིམ་གཉིས་ལ་གོ་བ་ཆགས་ནས་དེ་རྗེས་རྒྱུད་ལ་འཇུག་དགོས་པ་
འགྲེལ་པ་བཞི་སྦྲགས་ཀྱི་བསྡུས་དོན་ལས། སྔོན་དུ་རིམ་ལྔ་ལ་བསླབ་པའི་ཕྱིས་རྒྱུད་དུ་འཇུག་
པར་བསྟན་པ་ཞེས་པའི་དོན་ཡིན་པར་རྒྱལ་དབང་བསྐལ་བཟང་རྒྱ་མཚོས་གསུངས་ཞེས་
སྐྱབས་མགོན་རྡོ་རྗེ་འཆང་གི་གསུངས། དེས་ན་འདིའི་ལམ་རིམ་གཉིས་འཆད་པ་ལ། །
རྒྱུད་གསུངས་པའི་ལོ་རྒྱུས་དང་། ཉམས་ཁྲིད་དམ་དམར་ཁྲིད་དངོས་ཀྱི་རིམ་པ་གཉིས་ལས།
དང་པོ་ནི། སྟོན་པ་འདིས་རྒྱུད་གསུངས་ཚུལ་ལ་རིགས་མི་འདྲ་བ་མང་ཡང་། རྩ་རྒྱུད་ལས།
འདི་སྐད་བདག་གིས་ཐོས་པ་དུས་གཅིག་ན། བཅོམ་ལྡན་འདས་དེ་བཞིན་གཤེགས་པ་ཐམས་
ཅད་ཀྱི་སྐུ་དང་གསུང་དང་ཐུགས་ཀྱི་སྙིང་པོ་རྡོ་རྗེ་བཙུན་མོའི་བྷ་ག་ལ་བཞུགས་སོ། །ཞེས་
སོགས་གླིང་གཞི། འཁོར་ཕུན་ཚོགས། གཟུངས་དཀྱིལ། བསྡུས་དཀྱིལ་སོགས་རིམ་པར་
བཤད་པ་ལ་ཚུལ་བཞིའི་བཤད་པ་འཇུག་པ་ལས་ཡིག་དོན་གྱི་བཤད་པ་རྒྱུད་གསུངས་ཚུལ་
དང་སྦྱོར་དགོས་ལ། དེའང་འདི་སྐད་བདག་གིས་ཐོས་པ་སོགས་ཀྱི་དོན་དུས་གཅིག་གི་ཚེ་འདི་

ཐོས། གཞན་དུ་གཞན་ཐོས་པ་དང་། དུས་སྐད་ཅིག་མ་གཅིག་ལ་ཐོས་པ་དང་། དུས་གཅིག་གི་
ཚེ་ཐོས་ཀྱི་དུས་གཞན་དུ་མ་ཐོས་ཞེས་བཤད་པ་གསུམ་ཡོད། དེ་བཞིན་གཤེགས་པ་ཐམས་
ཅད་ཀྱི་སྐུ་དང་གསུང་དང་ཐུགས་ཀྱི་སྙིང་པོ་ནི་རྡོ་རྗེ་འཆང་གི་མཚན་གྱི་རྣམ་གྲངས་ཏེ། བླ་མ་
སྐྱབས་གནས་ཀུན་འདུས་སུ་གསུངས་པའི་གནད་འདི་ལྟར་ཡིན། །རྡོ་རྗེ་བཙུན་མོའི་བྷ་ག་
ལ་བཞུགས་སོ། །ཞེས་པ་ཟུར་གསུམ་པའི་ཆོས་འབྱུང་གི་ནང་དུ་ཆུད་པའི་གཞལ་ཡས་ཁང་
གི་དབུས་སུ་བཞུགས་པ་དང་ཟབ་མོ་སྣང་བ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་
སོ། །ཞེས་པ་ལྟ་བུ་སྟོང་པ་ཉིད་ལ་རྩེ་གཅིག་ཏུ་མཉམ་པར་བཞག་པས་ཉོན་མོངས་བཅོམ་
པས་བྷ་ག་ཞེས་པས་གནས་བསྟན། །བརྗོད་ཀྱིས་མི་ལང་པའི་ཡང་བརྗོད་ཀྱིས་མི་ལང་པའི་
སོགས་ཀྱིས་འཁོར་བསྟན་ཏེ། དང་པོ་འཁོར་དང་གཉིས་པ་ཡོན་ཏན་བརྗོད་ཀྱི་མི་ལང་བ་ལ་
བྱེད། གཟུངས་དཀྱིལ་གྱིས་གཟུངས་མ་ལྷ་མོ་རྣམས་དགུར་བསྡུས་ཏེ་བདེ་བ་ཆེན་པོའི་ལམ་གྱི་
གནད་ཀྱི་བརྡ་བསྟན། བསྡུས་དཀྱིལ་གྱིས་གཞལ་ཡས་ཁང་དང༌། །འདུས་པ་གསང་བ་ལས་
བྱུང་བ་། སོགས་ཀྱི་བདེ་བ་ཆེན་པོའི་དཀྱིལ་འཁོར་བཤད་དུ་གསོལ། ཞེས་ཞུས་པའི་ལན་དུ་
དཀྱིལ་འཁོར་སྤྲུལ་ཏེ་རྒྱུད་གསུངས་པ་སོགས་རྒྱུད་ཀྱི་ཚིག་རིས་ལྟར་བྱས་ན་དེ་འདྲ་ཞིག་རེད་
མོད། བོད་ཀྱི་བླ་མ་གོང་མ་རྣམས་ཀྱིས་བོད་དང་འཚམས་པའི་ལོ་རྒྱུས་གསུངས་པ་བུ་སྟོན་
རིན་པོ་ཆེའི་གསང་འདུས་ཆོས་འབྱུང་དུ་བཀོད་པ་དེའི་དབང་དུ་བྱས་ན། སྟོན་པ་ཡང་དག་པར་
རྫོགས་པའི་སངས་རྒྱས་ཀྱི་གླིང་འདིར་ཆོས་འཁོར་བསྐོར་བཞིན་པའི་སྐབས་དེའི་ཚེ་རྒྱ་གར་
ནུབ་ཕྱོགས་ཀྱི་རྒྱལ་པོ་ཨིནྡྲ་བྷཱུཏིས་སྔ་དྲོ་ཤར་ནས་ནུབ་དང་། ཕྱི་དྲོ་ནུབ་ནས་ཤར་དུ་རབ་བྱུང་
མང་པོ་རྒྱུ་བ་གཟིགས་ནས་ནམ་མཁར་སྔོན་མེད་པའི་སྲོག་ཆགས་མཐོང་མ་མྱོང་བ་མང་པོ་
འགྲོ་བ་འདི་སུ་ཡིན་དྲིས་པས། །འདི་ནས་ཤར་ཕྱོགས་རྒྱ་གར་ཡུལ་དབུས་སུ་སྟོན་པ་ཡང་
དག་པར་རྫོགས་པའི་སངས་རྒྱས་ཤཱཀྱ་ཐུབ་པ་བཞུགས་པའི་འཁོར་གྱི་ཉན་ཐོས་ཡིན་པའི་རྒྱུ་

མཚན་གསོལ་བ་ན། འཁོར་ཕུན་སུམ་ཚོགས་པ་དང་ལྡན་པའི་སྟོན་པ་དེ་ད་ལྟ་ཉིད་དུ་གནས་
འདིར་བྱོན་ན་ཅི་མ་རུང་སྙམ་དུ་དགོངས་མ་ཐག་དེ་ལྟ་བུའི་བསམ་པ་ཐུགས་ཀྱིས་མཁྱེན་ནས་
སྐད་ཅིག་ཉིད་ལ་སྟོན་པ་འཁོར་བཅས་བྱོན། རྒྱལ་པོས་འདོད་ཡོན་གྱི་སྤྱོད་པ་མ་སྤངས་པར་
སངས་རྒྱས་པའི་ཐབས་བཀའ་སྩལ་དུ་གསོལ་ཞེས་ཞུས་པས། །སྟོན་པས་ཆགས་བྲལ་གྱི་
སྐུའི་རྣམ་པ་མི་སྣང་བར་བྱས་ཏེ་འཁོར་ལོས་བསྒྱུར་བའི་ཆ་ལུགས་སུ་སྤྲུལ་ཏེ་གསང་བ་འདུས་
པའི་དཀྱིལ་འཁོར་དུ་དབང་བསྐུར། །རྒྱུད་དང་གདམས་ངག་བསྟན་པའི་རྒྱལ་པོ་འཁོར་དང་
བཅས་པ་དཔལ་གསང་བ་འདུས་པའི་ལམ་ལ་བརྟེན་ནས་ཚེ་གཅིག་ལ་སངས་རྒྱས། རྒྱལ་པོས་
ཡུལ་གྱི་སྐྱེ་བོ་རྣམས་ལ་ཆོས་བསྟན་པས་ཐམས་ཅད་ཚེ་གཅིག་ལ་སངས་རྒྱས་ཏེ་རང་རང་གི་
སངས་རྒྱས་ཀྱི་ཞིང་དུ་གཤེགས། །ཡུལ་དེར་ཧེ་རུ་ཀ་རང་བྱུང་གི་ལྷ་ཁང་བཞེངས། ཡུལ་
སྟོངས་ཏེ་མཚོ་ཆེན་པོ་ཀླུས་གང་བ་ཞིག་ཏུ་སོང་བ་ལ་ཕྱག་ན་རྡོ་རྗེས་ཀླུ་རྣམས་ལ་ཆོས་བསྟན་
པས་ཀླུ་ཕོ་རྣམས་དཔའ་བོ་དང་། མོ་རྣམས་དཔའ་མོར་གྱུར་ཏེ་ཐམས་ཅད་སངས་རྒྱས། མཚོ་
སྐམ་པའི་ཤུལ་དུ་གྲོང་ཁྱེར་ཆགས་པ་ད་ལྟའི་ཨོ་རྒྱན་ཏེ་བི་སུ་ཀལྤ་རྒྱལ་པོ་ཞིག་ཡིན། དེ་ལ་
དང་པོ་ཀླུ་མོ་ཡིན་ཀྱང་ཕྱིས་རྣལ་འབྱོར་མར་སོང་བ་མང་པོ་ཡོད་པའི་ནང་ཚན་འདིའི་བླ་བརྒྱུད་
དུ་བཞུགས་པ་ཀླུ་ལས་སྐྱེས་པའི་རྣལ་འབྱོར་མས་གདམས་པ་རྫོགས་པར་གནང་། དེ་ནས་ས་
ར་ཧ་དང་། དཔལ་མགོན་འཕགས་པ་ཀླུ་སྒྲུབ་སོགས་ལ་བརྒྱུད་པས། གསང་བ་ཀུན་འདུས་
སྡུད་མཛད་གསང་བའི་བདགནས། ཟླ་བའི་ཞབས་སོགས་བླ་མ་བརྒྱུད་པ་ལ། ཞེས་པའི་བརྒྱུད་
ལུགས་དེ་འདྲ་རེད། གདམས་པ་དེ་བོད་གངས་ཅན་གྱི་ལྗོངས་འདིར་སྤྱན་འདྲེན་པ་པོ། རྒྱལ་
བའི་དམ་ཆོས་འཛིན་པའི་སྨོན་ལམ་སོགས། ཞེས་སོགས་ལྟར་ལོ་ཆེན་རིན་བཟང་། པ་ཚབ།
ཆག་སོགས་མང་ཡང་ཤིན་ཏུ་གྲགས་ཆེ་བ་མར་འགོས་གཉིས་ཡིན། ལྷོ་བྲག་མར་པ་ལོ་ཙྪ་བ་
ཆོས་ཀྱི་བློ་གྲོས་ཀྱིས་རྒྱ་གར་དུ་ནཱ་རོ་པཎ་ཆེན་སོགས་ལ་བརྟེན་ནས་རྒྱུད་དང་མན་ངག་

ཐམས་ཅད་གསན། སྒྲོན་གསལ་གྱི་བཤད་པ་གསན་ཀྱང་བོད་དུ་བཤད་རྒྱུན་མ་ཚུགས། རྗེ་
བདག་ཉིད་ཆེན་པོས། ལྷོ་བྲག་མར་པའི་གསུང་སྒྲོས་ཅུང་ཟད་རེ་ཡོད་པ་དྲངས་ནས་ཚད་ལྡན་
ཁོ་ནར་མཛད། །མར་པ་ལ་སློབ་མ་ཀ་བཞི་སོགས་ཡོད་པས་མིད་ལའི་མགུར་འབུམ་སོགས་
ལ་དཔག་ན་འཁྲུལ་མེད་དང༌། །གཞུང་གི་རྔོག་སྟོན་ཆོས་རྡོར་དང་། གཙང་རོང་གི་མེས་
སྟོན་ཚོན་པོ་སོགས་ལ། མཚུར་གྱི་སློབ་མ་ཁམས་པ་རོ་མཉམ་རྡོ་རྗེའི་རྒྱུད་རྐྱང་གི་ཊིཀྐར།
ཞེས་དང་། རྔོག་གིས། མེས་ཀྱིས་ཞེས་ཧ་ཅང་མི་འཐད་པ་མིན་ཀྱང་ཞིབ་ཆ་མ་ཐོན་པ་ཕྲན་
ཚེགས་ཡོད་པའི་ཚོད་ལྟ་བུ་རེད། །མར་པ་མན་ངག་ལ་དམ་པས་སློབ་མ་རེ་ལ་གཏུམ་མོ་
སོགས་ཀྱི་དམིགས་སྐོར་རེ་རེ་ཙམ་གནང་བས་མན་ངག་ཁ་འཐོར་བ་ལྟར་སོང་ཞིང་། རིམ་ལྔ་
གདན་ཐོག་གཅིག་ཏུ་དྲིལ་ནས་ཉམས་སུ་ལེན་ཚུལ་ཞིག་དེ་དུས་ན་ཡོད་ཀྱང་། གྲགས་ཆུང་
བས་ཕྱིས་ནུབ་པ་ལྟར་སོང་བ་ལ་རྗེས་རིམ་ལྔ་གདན་རྫོགས་དང་། དེ་ལས་རྒྱས་པར་རིམ་ལྔ་
གསལ་སྒྲོན་མཛད་དེ་ཚིག་དོན་གྱི་ཆ་ཤས་རེ་ལའང་ཞིབ་ཏིག་མཐའ་ཡས་པ་གནང་། འགྲེལ་བ་
བཞི་སྦྲགས་སོགས་སུ་འགོས་ཀྱི་སྟོང་ཐུན་ཚད་མར་མཛད་ཀྱང་བསྐབས་འགར་ཚིགས་རིས་
སོར་བཞག་མ་གནང་བའང་འགའ་ཞིག་འདུག་པས། །རིམ་ལྔའི་ཁྲིད་ཀྱི་སྐོར་ལ་མར་པ་འདྲ་
ཞིག་ཅུང་མིན་པ་ལྟར་འདུག གཙང་རྟ་ནག་ཏུ་འཁྲུངས་པ་འགོས་ཁུག་པ་ལྷས་བཙས་ཞེས་
གྲགས་པ་འདིས་རྒྱ་གར་དུ་སྤྱིར་པཎྜི་ཏའི་བླ་མ་དོན་གཉིས་དང་། ཁྱད་པར་འདུས་པའི་སྐོར་
རྒྱལ་བུ་སྤྲིན་གྱི་ཤུགས་ཅན་དང་། །བལ་པོ་རྫོང་གི་ནཱ་ག་ཀོ་ཊི། བལ་པོ་མཐིལ་གྱི་ཙ་ཧ་དུ།
ནག་པོ་དམ་ཚིག་རྡོ་རྗེ་སོགས་ལས་རྒྱུད་ཀྱི་བཤད་པ། རིམ་གཉིས་ཀྱི་ཁྲིད་སོགས་རྫོགས་
པར་གསན། དེ་ལྟར་མར་འགོས་གཉིས་ཀ་ལ་དབང་ཁྲིད་རྒྱུད་དང་སྒྲོན་གསལ་གྱི་བཤད་པ་
མངའ་ཡང་དར་སོ་ཆེ་ཆུང་གིས་བསྐྱེད་རྫོགས་མར་པ་དང་། རྒྱུད་དང་སྒྲོན་གསལ་གྱི་བཤད་པ་
འགོས་ནས་བརྒྱུད་པ་གྲགས་ཆེ་བས་རྗེ་བདག་ཉིད་ཆེན་པོས་མཐའ་དཔྱོད་མྱུ་གུར། མར་

ལུགས་གདམས་ངག་དང་།།འགོས་ལུགས་བཤད་སྲོལ་གྱིས་ཁྱད་པར་འཕགས་ཞེས་གསུངས། །
དབང་ལ་མར་འགོས་གཉིས་ཀ་ནས་བརྒྱུད་པ་ཡོད་པས་དེ་དག་བླ་མ་འཕགས་འོད་ལ་བུ་སྟོན་
རིན་པོ་ཆེས་རྫོགས་པར་གསན། རྗེ་བདག་ཉིད་ཆེན་པོས་བླ་མ་རེད་འདའ་བ་དང་། བུའི་སློབ་
མ་ཁྱུང་པོ་ལྷས་པ་སོགས་ལ་མར་འགོས་ཀྱི་བཀའ་སྲོལ་སོགས་བོད་དུ་གསང་བ་འདུས་པའི་
ཆོས་སྐོར་ཇི་སྙེད་བཞུགས་པ་དང་། །འདུས་པ་གཅིག་བུར་མ་ཟད་གངས་ཅན་དུ་བཞུགས་
པའི་གདམས་པ་གང་ལ་ཡང་མ་གསན་པ་དང་། མི་མཁྱེན་པ་དང་། ཞིབ་ཏིག་མ་མཛད་པ་མེད་
པས་བོད་ཀྱི་མདོ་སྔགས་ཀྱི་བཤད་སྲོལ་ཐམས་ཅད་ལས་རྗེའི་རང་ལུགས་འདི་ཁྱད་པར་དུ་
འཕགས། །དེའང་བསྟན་པ་སྔ་དར་ལ་ཞི་འཚོ་ཡབ་སྲས་སོགས་བོད་དུ་བྱོན་པའི་ལྟ་བ་རང་
རྒྱུད་པར་གྲགས་ཆེ། རྒྱ་ནག་ཧྭ་ཤང་གིས་ཅིག་ཅར་བ་དང་རིམ་གྱིས་པ་སོགས་ཀྱི་ཐ་སྙད་བྱས་
པ་ཀ་མ་ལ་ཤཱི་ལས་ཚར་བཅད་དེ། །རྒྱལ་པོས་དེང་ཕྱིན་ཆད་ལྟ་བ་ཀླུ་སྒྲུབ་ཀྱི་ལུགས་བཞིན་
གྱིས་ཞེས་གསུངས་པར་བཤད་ཅིང་། །ཁྲི་སྲོང་གི་དུས་གསང་སྔགས་ནས་ཉམས་སུ་ལེན་པས་
རིམ་པར་ཕས་རང་གི་བུ་ལ་སློབ་པ་སོགས་བྱས་ཏེ་ལྷད་ཞུགས་ནས་ཆང་དང་བུད་མེད་ལ་
འཛེམ་མེད་དུ་སྤྱོད་པ་སོགས་ལ་བོད་ཀྱི་མངའ་བདག་བྱང་སེམས་ཁུ་དབོན་ཡིད་མ་ཆེས་པར་
རྒྱ་གར་ནས་མདོ་དང་རྒྱུད་སྡེ་གསར་དུ་བསྒྱུར་ཞིང༌། །སྔར་གྱི་དེ་དག་གིས་ལྷད་ཞུགས་པ་
དེ་འདོར་མ་ཉན་པ་ལ་རྒྱུད་རྙིང་ཞེས་དེང་སང་གི་བར་དུ་ཡོད་པ་འདི་ཡིན་པས། །སྔ་དར་ལ་
ཡང་གསང་འདུས་ཀྱི་རྒྱུད་བསྒྱུར་བ་ཡོད་ཀྱང་མར་འགོས་སོགས་ཀྱིས་གསར་འགྱུར་མཛད། །
ཧཱ་ཤང་གི་ལྟ་བ་ལོག་པར་བཤད་པ་གནད་དུ་མ་སོང་བའི་རྗེའི་ལམ་རིམ་ཆེན་མོར་གངས་རིའི་
ཁྲོད་དུ་བསྟན་པ་སྔ་དར་ལ། ཞེས་སོགས་གསུངས་པ་ལྟར་རྗེའི་སྐུ་ཚེའི་སྟོད་ལ་གང་མིན་གྱི་
ཡུལ་ལ་བློས་ཅིར་ཡང་མི་འཛིན་པའི་བོད་སྔ་མའི་ལྟ་བ་དེ་ཐུགས་ལ་འཁྲུངས་ནས་སྐྱོར་མོ་ལུང་
གི་ཚོགས་སུ་ཤེར་སྙིང་གི་གཟུགས་སྟོང་པའོ། །ཞེས་སོགས་སྟོང་ཉིད་བཞི་སྐོར་གྱི་དོན་ལ་

མཉམ་པར་བཞག་པས་ཏིང་ངེ་འཛིན་དུ་ཞུགས་ཏེ་ཚོགས་གྲོལ་བའི་རྗེས་ལ་ཀ་བའི་རྩར་ལུས་
པས་ཀ་བ་དེ་ལ་ཏིང་འཛིན་ཀ་བ་ཞེས་ད་ལྟའི་བར་མཇལ་རྒྱུ་ཡོད། སྐུ་ཚེའི་སྟོད་ལ་ལྟ་བ་དེ་
ཐུགས་ལ་ཞེན་པས་གསེར་ཕྲེང་དུ་དེ་འཐད་པའི་ཕྱོགས་མང་ལ། རྟག་ངུའི་རྟོགས་བརྗོད་
སོགས་སྔ་རྩོམ་གཞན་དུའང་དེ་འདྲ་ཡོད་ཅེས་གུང་ཐང་འཇམ་པའི་དབྱངས་ཀྱིས་གསུངས།
སྐབས་ཞིག་བླ་མ་དབུ་མ་པ་དང་མཇལ་ཏེ་ཁོང་གིས་ལོ་ཙཱ་མཛད་ནས་རྗེ་བཙུན་འཇམ་པའི་
དབྱངས་ལ་མདོ་སྔགས་ཀྱི་ཆོས་མང་དུ་གསན། ཅི་ཡང་ཡིད་ལ་མི་བྱེད་པའི་ལྟ་བ་འདི་ཐལ་
རང་གང་གི་ལྟ་བ་ཡིན་ཞུས་པས། །གང་ཡང་མིན་གསུངས། འོ་ན་ཅི་བྱེད་ཞུས་པས། ངས་
བཤད་པ་འདི་དག་ས་བོན་དུ་གྱིས་ལ་གཞུང་ཆེན་མོ་ལ་དཔྱད་པ་དང་། བླ་མ་དང་འཇམ་
དབྱངས་དབྱེར་མེད་ལ་གསོལ་འདེབས། ཚོགས་བསགས་སྒྲིབ་སྦྱངས་སུམ་སྒྲིལ་དུ་ཉམས་སུ་
བླངས་ན་རིང་པོ་མི་ཐོགས་པར་ལྟ་བ་མ་ནོར་བ་རྙེད་ཡོངས། གཞུང་ཆེན་མོ་དང་མི་མཐུན་ན་
འདོར་འོས་མན་ངག་ཏུ་གྲགས་པ་རྣམས་ལ་འབབ། གཞུང་ཆེན་མོ་ནི་ནམ་ཡང་དོར་བར་མི་བྱ།
ཞེས་གསུངས་པ་བཞིན་སུམ་སྒྲིལ་ལ་འབད་པས་ཟབ་མོའི་ལྟ་བ་མ་ནོར་བ་ཐུགས་རྒྱུད་ལ་
འཁྲུངས་ཀྱང་སྔགས་ཀྱི་ལྟ་བའི་དཔྱད་པ་དགུང་ལོ་ལྔ་བཅུ་མ་བཞེས་བར་དུ་མ་རྫོགས་པར་
གསུངས་ཏེ། དེ་ཡང་བཤད་མི་ཤེས་པ་ཅི་ལ་ཡིན་ཀྱང་། །ཡང་དག་མཐའ་དཔྱིས་ཕྱིན་པར་
ཤེས་པ་སྔགས་ལ་རགས་ལས་པར་གསུངས་པས་ཆོས་ཉིད་ལ་མཉམ་པར་བཞག་བཞིན་
གཞན་དོན་འབད་མེད་ལྷུན་གྲུབ་ཏུ་བྱེད་པ་ལ་ཀུན་སློང་གི་རྟོག་པ་འགག་དགོས། དེ་ལ་ཀུན་
རྟོག་གཡོ་བྱེད་ཀྱི་རླུང་ཕྲ་རགས་མཐའ་དག་དབུ་མར་ཐིམ་དགོས། དེའི་ཚུལ་སྔགས་མ་
གཏོགས་ཕར་ཕྱིན་ཐེག་པར་མ་གསུངས་པས་དེའི་བར་དུ་དཔྱད་པ་མ་རྫོགས་པའི་ཚུལ་
དང་། དེ་ནས་མྱོང་ཐོག་ནས་དཔྱད་པ་ཡོངས་སུ་རྫོགས་ཏེ་ལེགས་བཤད་མང་དུ་སྤེལ། དེ་དག་
གི་སྐབས་སུ། འཇམ་པའི་རྡོ་རྗེའི་དཀྱིལ་འཁོར་གཙོ་བོ་ཡི། །ཞེས་སོགས་འདུས་པའི་སྐོར་

དང༌། བདེ་མཆོག་འཁོར་ལོའི་སྒྲུབ་པ་མཛད་པའི་ཚེ། ཞེས་སོགས་བདེ་མཆོག་དང་། ཞི་ལྷག་
ཟུང་དུ་འབྲེལ་བའི་རྣལ་འབྱོར་གྱིས། ཞེས་སོགས་འཇིགས་བྱེད་ཀྱི་ཉམས་ལེན་བྱིན་རླབས་
རྒྱུད་ཡོངས་ལུགས་དེ་འདྲ་རེད། འཇམ་པའི་དབྱངས་ཀྱི་ཁྱོད་ལ་མངོན་སུམ་དུ། ཞེས་སོགས་
རྗེ་བཙུན་གྱིས་ཉིན་བཞིན་གདམས་པ་ལ་བརྟེན་ནས་བོད་སྔ་མ་རྣམས་ཀྱིས་མ་རྟོགས་པའི་མདོ་
སྔགས་ཀྱི་དཀའ་གནད་མཐའ་དག་གཟིགས་ཞིང་། །རྟོགས་པ་རྨད་དུ་བྱུང་བ་ཐུགས་རྒྱུད་ལ་
འཁྲུངས་ཏེ་སྔོན་ཆད་ལྗོངས་འདིར་མ་བྱུང་བའི་སྲོལ་གཏོད་པས་རྗེ་བཙུན་བྱམས་མགོན་གྱིས་
སངས་རྒྱས་བཅོམ་ལྡན་འདས་དང་། དུས་ཀྱི་འཁོར་ལོས་རྒྱལ་པོ་ཟླ་བཟང་དང་འདྲ་བར་ལུང་
བསྟན་པ་ཡིན་ཏེ། ཇོ་ནང་པ་སོགས་ཀྱིས་དུས་འཁོར་གྱི་བཤད་པ་མཐའ་མེད་ཀྱང་། ཟབ་མོ་
སྟོང་པ་ཉིད་ཀྱི་རིམ་པ་ཇི་བཞིན་མ་མཁྱེན་པའི་ཆ་ནས་དམན་ལ། རྗེ་རིན་པོ་ཆེས་མདོ་སྔགས་
ཕྱོགས་མེད་ལ་ཐོས་བསམ་གྱིས་སྒྲོ་འདོགས་ལེགས་པར་བཅད། དེ་ཙམ་གྱིས་ཐུགས་མ་ཚིམ་
པར་ཐོས་དོན་སྒྲུབ་པས་ཉམས་སུ་བླངས་ཏེ་མཁས་པ་དང་གྲུབ་པའི་གོ་འཕང་བརྙེས། བོད་སྔ་
མ་ལ་བདེ་གསང་ཙམ་དུ་མ་ཟད། མཧཱ་མ་ཡ། ཀྱེ་རྡོར། གདན་བཞི་སོགས་རྒྱུད་སྡེ་ཕལ་ཆེར་
གྱི་བཤད་ཁྲིད་དང་། ཐམས་ཅད་ཐུགས་ཉམས་སུ་བཞེས་མཁན་མང་པོ་བྱུང་བས་བསམ་གྱིས་
མི་ཁྱབ། མར་མི་ལྟ་བུ་ཚེ་གཅིག་ལ་ཟུང་འཇུག་གི་གོ་འཕང་བརྙེས་པ་དག་གིས་མདོ་རྒྱུད་ཀྱི་
དགོངས་དོན་མ་ནོར་བར་རྟོགས་པ་གཞིར་བཞགགདུལ་བྱའི་དབང་གིས་ཡིན་ནམ་ཅི་ལྟར་
ཡང་གསུང་སྒྲོས་ལ་མན་ངག་གི་གནད་མི་གསལ་བ་མང་བས་མདོ་སྔགས་ཀྱི་དཀའ་གནད་སྤྱི་
དང༌། ཁྱད་པར་སྒྱུ་འོད་ཀྱི་གདམས་པ་རྗེ་ཐམས་ཅད་མཁྱེན་པ་མ་གཏོགས་གཞན་སུས་ཀྱང་
གསལ་བར་ཕྱེ་བ་མེད་ལ། རྗེ་ལ་སྔོན་ནས་འཇམ་དབྱངས་ཀྱིས་ཞལ་གཟིགས་པར་མ་ཟད། །
འོལ་ཁར་སྒྲུབ་པ་ལ་གཞོལ་ཏེ་བཞུགས་སྐབས་རྒྱ་སོག་ཕུར་འཇམ་དབྱངས་ཀྱི་ཕྱག་གི་རལ་གྲི་
རྗེ་རང་གི་ཐུགས་ཀར་བཙུགས་པ་ལས་བདུད་རྩིའི་རྒྱུན་བབས་པས་ཐུགས་རྒྱུད་ཟག་མེད་ཀྱི་

བདེ་བས་ཚིམ་ཞིང་། འཁོར་དུ་ངོ་ཤེས་པ་དང་མི་ཤེས་པ་དུ་མ་ཁ་གདངས་ནས་ཡོད་པའི་མང་
པོ་བདུད་རྩིས་ཚིམ་པ་རྒྱལ་ཚབ་མཁས་གྲུབ་སོགས་འཁོར་གྱི་ཐོག་མ་རྣམས་དང་། ལ་ལའི་
ཁར་བདུད་རྩི་མང་པོ་འགྲོ་བ། ཉུང་ཤས་རེ་བཏུང་བ། ཅུང་ཟད་རེ་ཐོབ་པ་དང་། མ་ཐོབ་པའང་
མང་པོ་གཟིགས་པས་རྗེའི་བསྟན་པར་ཞུགས་པ་རྣམས་ཀྱང་སངས་རྒྱས་མོས་པ་ཚུན་ཆད་ལ་
མེད་མི་རུང་དུ་གྲོལ་བའི་ལུང་བསྟན་བརྙེས་ཤིང་། སྟོན་པའི་དམ་ཆོས་རྣམ་གཉིས་ཏེ། ཞེས་
སོགས་ལྟར་ལུང་གི་བསྟན་པར་ཐོས་བསམ་དང་། རྟོགས་པའི་བསྟན་པ་བསྒོམ་སྟེ་རྒྱུད་ལ་
སྐྱེས་པ་གཉིས་ཚོགས་མེད་པར་བསྟན་པ་མི་གནས་པར་གསུངས་ཤིང་། དེ་ལྟ་བུའི་བཤད་
སྒྲུབ་རྒྱུན་རིང་གནས་པ་དགེ་འདུན་གྱི་སྡེ་ལ་རགས་ལས་པར་དགོངས་ནས་རྗེ་ཤེར་རབ་སེངྒེ་
ལ་བཀའ་བབས་པས་ཁོང་གིས་དབུས་ཀྱི་རྒྱུད་སྨད་དང་། དེའི་སློབ་མ་འདུལ་ནག་པས་གཙང་
སྟོད་སྲད་རྒྱུད་ཚུགས། ཤེར་སེང་གི་སྨད་རྒྱུད་སྦྱིན་པ་དཔལ་བ་ལ་གཏད། དེ་གཉིས་ཀྱི་སློབ་མ་
རྒྱུད་ཆེན་ཀུན་དགའ་དོན་གྲུབ་ལ་ཡོངས་གྲགས་སློབ་ཆུང་བས་ཕྲག་དོག་བྱུང་བའི་རྐྱེན་ཡིན་
ཡང་ཟེར། དབུས་སྟོད་དུ་ཕེབས་པ་མཁས་གྲུབ་བསམ་གྱིས་མི་ཁྱབ་པ་ཡིན་པས་དེར་སློབ་མ་
འདུས་པའི་ལྷ་གྲངས་ཚོགས་པ་ལ་རྒྱུད་ཀྱི་འཆད་ཉན་མཛད་པ་ད་ལྟའི་རྒྱུད་སྟོད་འདི་ཡིན་པས་
འདི་དང་སྨད་རྒྱུད་གཉིས་ལ་དབུས་ཀྱི་རྒྱུད་སྟོད་སྨད་ཟེར། སྔོན་གཙང་སྟོད་ཀྱི་སྲད་རྒྱུད་དང་།
དབུས་ཀྱི་སྨད་རྒྱུད་གཉིས་ལ་རྒྱུད་སྟོད་སྨད་ཅེས་ཆུ་མིག་ལུང་དུ་དབྱར་ཕྱི་མ་ཞལ་བཞེས་
མཉམ་དུ་མཛད་པ་ལ། སྡེ་པ་གཙང་བའི་འཁྲུགས་པ་བསླང་ཕྱིན་ཆད་སྲད་རྒྱུད་ཆུ་མིག་ལུང་དུ་
ཕེབས་མ་ཐུབ་ཀྱང་སྨད་རྒྱུད་པས་ད་ལྟའི་བར་གནས་དེར་དབྱར་ཕྱི་མ་ཞལ་བཞེས་མཛད།
རྒྱུད་སྟོད་པར་མི་ཁྱིམ་ཞིག་གིས་མཐུན་རྐྱེན་སྦྱར་ཏེ་སྒྲུབ་མཆོད་མཛད་ནས་བཞུགས་པར་
བྱིས་པ་ཞིག་གིས་འདི་ཚོས་སེར་ནག་དཀར་བའི་ཞལ་གསུམ་ཕྱག་དྲུག་གི་ཞེས་ཡང་ཡང་
འདོན་པ་རང་རེའི་མཆོད་གྲལ་གྱི་སྐུ་འདི་ཡིན་པ་འདྲ་བས་ཕུལ་བ་དྲག་ཟེར་བ་ལྟར་འཕགས་

ལུགས་ཛམ་སེར་ཞལ་གསུམ་ཕྱག་དྲུག་པའི་སྐུ་ཞིག་ཡོད་པ་རྒྱུད་ཆེན་ཀུན་དགའ་དོན་གྲུབ་ལ་
ཕུལ། ཁོང་རྣམ་ཚོས་དེ་ལ་ཆུ་སྦྱིན་མཛད་པས་མཁོ་དགུའི་ཡོ་བྱད་སྤྲིན་ལྟར་འདུས་པས་རྒྱུད་
ཀྱི་མཆོད་གཞི་སྦྱར། སྐུ་དེ་རྒྱུད་སྟོད་རྟེན་གྲལ་དུ་བཞུགས་པ་ཕྱིས་ཕུད་ཕོར་དུ་སྤྱན་དྲངས། །
རྒྱུད་སྟོད་ར་མོ་ཆེར་བཞུགས་དུས་ཤིག་ལ་ཁྱིས་ཁྱེར་ནས་ལྷ་ཀླུ་དགའ་ཚལ་དུ་འཕངས་པ་དེར་
འཇའ་ཚོན་ཟུག་པ་རྒྱལ་དབང་བསྐལ་བཟང་རྒྱ་མཚོས་རྩེ་ནས་གཟིགས་ཏེ་དེར་ལྟོས་གསུངས་
པ་ལྟར་སྐུ་བརྙན་རྙེད་དེ་ཕུལ་བས་ཕྱག་མཚན་སོགས་བཅོས། ཁྲུས་གསོལ་མཛད་དེ་ཕྱིར་
གནང་བ་རྣམ་པ་གཅིག་ཏུ་སྐུའི་ཆེ་བ་དབྱུང་བ་ལྟར་ཡང་འདུག རྗེ་རིན་པོ་ཆེས་སྒྲོན་གསལ་
གྱི་བཤད་པ་འགྲེལ་པ་བཞི་སྦྲགས་ཀྱི་སྟེང་དུ་ཕབ་པས་ད་ལྟ་བཤད་རྒྱུན་མ་ཆད་པར་ཡོད།
རིམ་གཉིས་ཀྱི་ཁྲིད་སྲས་ཀྱི་ཐུ་བོ་ཐམས་ཅད་ལ་སྩལ་བས་གདམས་པའི་བརྒྱུད་པ་དེ་སྙེད་
མཆིས་མོད། ཁྱད་པར་མཁས་གྲུབ་རིན་པོ་ཆེ་ལ་གནང་ཚུལ་རྣམ་ཐར་ལས། ཉིན་མོ་མདོ་རྒྱུད་
ཀྱི་བཤད་པ་དང་། མཚན་བསྐྱེད་རྫོགས་ཀྱི་ཁྲིད་གསན་པར་གསུངས་པ་ལྟར་དཀར་ཆག་ཐོའི་
ཡིག་ཆུང་བཞིན་གདམས་པ་མཐའ་དག་བུམ་པ་གང་བྱོའི་ཚུལ་དུ་གསན་ཏེ་རིམ་ལྔ་སོགས་ཀྱི་
ཟིན་བྲིས་ཡིག་ཆུང་ཉེར་གཅིག་དང་། བསྐྱེད་རིམ་ཆེན་མོ་མཛད། རྫོགས་རིམ་ལ་རྗེ་རང་གི་
གསལ་སྒྲོན་དང་། གདན་རྫོགས་ལས་ལྷག་པ་སུས་ཀྱང་དཀའ། མཁས་གྲུབ་རིན་པོ་ཆེ་ལས་
སྲད་དང་དབེན་ས་ཤེར་སེང་ལས་སྲད་དང་དབུས་ཀྱི་རྒྱུད་སྟོད་སྨད་རྣམས་སུ་དར་ཏེ་ད་ལྟའི་
བར་གསང་སྔགས་ཀྱི་བསྟན་པ་མ་ཉམས་པར་གནས་པ་ཁོང་རྣམས་ཀྱི་བཀའ་དྲིན་ཡིན། སྲིད་
རྒྱུད་ཀྱི་མཁས་གྲུབ་རིམ་པར་བྱོན་པ་ལས་རྒྱུད་ཆེན་དཀོན་མཆོག་ཡར་འཕེལ་དགུང་ལོ་
བརྒྱད་ཅུ་ཡོལ་བར་བཞུགས་ཀྱང་སྙན་བརྒྱུད་འཛིན་ནུས་པའི་སློབ་མ་དཀོན་པར་བྱུང་།
སྐབས་ཞིག་སྲད་རྒྱུད་པ་པོ་ཏ་ལར་ཞབས་བརྟན་ཞིག་ལ་ཕེབས་སྐབས་ཀུན་གཟིགས་ལྔ་པས་
དྲི་བ་འགའ་གནང་བ་ལ་རྒྱུད་ཆེན་གྱིས་ལན་ཐོགས་མེད་དུ་ཕུལ་བས་རྣམ་ཐར་དུ་ཀུ་ལར་

ལྕགས་མཁར་སྐོར་གཏོ་མདོས་ལྟར་བྱུང་བ་མ་གཏོགས་དྲིས་ལན་གཞན་ལེགས་པོ་བྱུང་ཚུལ་
འདུག་པ་ལྟར་བཀའ་ཆོས་སོགས་ཀྱི་སྐབས་བསྔགས་བརྗོད་ཡང་ཡང་གནང་བས་ཅུང་ཟད་
གྲགས་ཆེ་བ་བྱུང་། དེའི་ཚེ་རྒྱུད་ཆེན་གྱིས་སྲད་རྒྱུད་པའི་གདམས་པ་འདི་རྣམས་རྒྱུན་འཆད་
པའི་དུས་ལ་བབས་ན་ནི་དེར་ཟད། །དེ་ལྟ་མིན་ན་ངེད་རང་ལོ་བརྒྱད་ཅུར་སླེབ་པས་སྣོད་
ལྡན་གྱི་སློབ་མ་ཁུག་ལ་ཤོག་ཅེས་ཆོས་རྒྱལ་ལ་འཕྲིན་བཅོལ་མཛད་པས་སློབ་མ་རྡོ་རྗེ་མཆེད་
ལྔ་བྱུང་ཞིང་། དེའི་ཚེ་མི་ཆུད་ཅེས་བཀའ་དམ་པོ་གནང་བར་ཡོངས་འཛིན་རིན་པོ་ཆེས་གསུངས་
ཞེས་གུང་ཐང་འཇམ་པའི་དབྱངས་ཀྱིས་གསུངས། དེ་དུས་ལྕང་སྐྱ་རིན་པོ་ཆེ་དང་། ཀུན་མཁྱེན་
གོང་མ་རྣམ་གཉིས་དགེ་དགེ་ཕྲུག་ཡིན་པས་གྲོས་བྱས་ཏེ། ད་ལྟ་སྲད་རྒྱུད་དཀོན་མཆོག་ཡར་
འཕེལ་དང་། བཀྲས་ལྷུན་རྡོ་རྗེ་འཛིན་པ་དཀོན་མཆོག་རྒྱལ་མཚན་རྣམ་གཉིས་བཞུགས་རིང་
ཉན་རྒྱུ་ཞིག་མ་བྱུང་ན་དགེ་ལྡན་པའི་སྙན་བརྒྱུད་ཀྱི་གདམས་པ་ཕལ་ཆེར་འཆད་ལ་ཉེ་གསུངས་
ནས་ལྕང་སྐྱ་རིན་པོ་ཆེས་རྡོ་རྗེ་འཛིན་པ་དཀོན་མཆོག་རྒྱལ་མཚན་ལས་དབེན་ས་ནས་བརྒྱུད་
པའི་གདམས་པ་གང་འདོད་དང་། སྲད་རྒྱུད་རྡོ་རྗེ་འཆང་ལའང་བདེ་གསང་སོགས་ཀྱི་མན་ངག་
ཁ་ཡར་གསན། །ཀུན་མཁྱེན་གོང་མས་དེ་རྣམས་ལྕང་སྐྱ་རིན་པོ་ཆེ་དང་། སྨད་རྒྱུད་དུ་
ཕེབས་ནས་ཁྲི་བློ་གྲོས་རྒྱ་མཚོ་ལའང་དབེན་ས་ལུགས་གསན་ཞིང་། དགེ་འཕེལ་དུ་ཕེབས་
པའི་ཕྱི་ལོ་སྲད་རྒྱུད་དུ་བྱོན་པའི་ལམ་བར་ཆར་གྱིས་སྐུ་བསིལ་ནས་ཉེ་འཁོར་གྱི་གྲོང་སྡེ་ཞིག་
ཏུ་བཞུགས་པར་སྲད་རྡོ་རྗེ་འཆང་ནས་ན་བཟའ་ཇ་དང་བཅས་གནང་ནས་སང་ཉིན་མཇལ་བས་
ཆོག་གསུངས་པ་བཞིན། །སང་སྔ་བར་མཇལ། ཁ་དར་ལྔ་འབྲེལ་ཕུལ་ཏེ་ཞབས་སྤྱི་བོར་
བླངས། །དགེ་ལྡན་སྙན་བརྒྱུད་ཀྱི་གདམས་པ་ཡོངས་རྫོགས་ཞུ་རྟེན་ཁ་དར་ལྔ་འབྲེལ་ཞིག་
ཕུལ་གསུངས་པའི་ཧ་གོ་དགོས། བསམ་སྦྱོར་གྱིས་བསྟེན་ཚུལ་ལ་རགས། ནོར་ཕྱིར་ཆོས་
བཙོང་བ་ལ་སུས་ཉན། འབུལ་བའི་ཆེ་ཆུང་གྲོང་པའི་གཏམ་རེད། ཡོད་ན་འབུལ་དགོས་པ་མར་

པས་རྔོག་ལ་ར་མ་རྐང་ཆག་མ་ལེན་བཅུག་པའི་རྣམ་ཐར་ལྟར་ཡིན། དེའི་ཚེ་རྒྱུད་ཆེན་གྱིས་
དབུ་མ་སོགས་ཀྱི་དྲི་བ་གནང་བ་ལ་ལན་ཕུལ་བས་ཐུགས་མགུ། བདེ་གསང་འཇིགས་གསུམ་
གྱི་གདམས་པ་གང་ཡོད་རྫོགས་པར་གནང་དགོས་ཞུས་པས། །གསུམ་ཀ་མི་ཡོང་། གཅིག་
འདམ་གསུངས། །འོ་ན་གསང་འདུས་ཞུ་ཞུས་པས་ཐུགས་སྔར་ལས་ཀྱང་དགྱེས་ནས་ཁྱོད་
ཀྱི་འདམ་ཀ་མ་ནོར། །གསང་འདུས་ཤེས་ན་མདོ་རྒྱུད་ཐམས་ཅད་ཤེས། །ད་ཁྱོད་ལ་
འདུས་པའི་སྐོར་རྫོགས་པར་སྟེར་གསུངས་ནས་གནང་། བཀའ་བབས་ཚུལ་གྱིས་དེ་ལྟར་ཡིན་
ཀྱང་ལོ་གཅིག་གི་རིང་བཞུགས་པས་ཕྱིས་སྟབས་འགྲིག་ཚུལ་གྱིས་བདེ་འཇིགས་གཉིས་ཀྱང་
ཞུས་ནས་ཟིན་བྲིས་ཡོད་ལ། །གཞན་གདམས་པ་མཐའ་ཡས་པ་གསན། ཕྱིར་ཕེབས་ཁར་
མདོ་སྨད་དུ་དགོན་ཆེན་ཞིག་འདེབས་རྒྱུ་ཡོང་བས་དེ་དུས་རྒྱུ་གྲྭ་ཞིག་ཀྱང་ཚུགས་ཐབས་གྱིས་
ཞེས་རས་ཀྱི་སྐུ་ཆོས་དང་། མཎྜལ་རྗེ་ཉིད་ལ་གཞན་གྱིས་ཕུལ་བ་སྟེང་ན་རྡོ་རྗེ་འཆང་གི་དྲུང་དུ་
ཕུལ་ཞེས་རི་མོ་འབུར་དོད་དུ་ཡོད་པ། །ཚོམ་བུ་སོ་བདུན་ལས་རི་རྒྱལ་དུང་དང་གཞན་
མགྲོན་བུ་བསྒྲིགས་པ་ཞིག་གནང་བ་ཞིང་ཁམས་ཀྱི་རྟེན་འབྲེལ་ཡིན་པས་མཎྜལ་དེ་ཕྱིས་རྒྱུད་
པ་ལ་གནང་བའི་ཚོམ་བུ་ད་ལྟའི་ཆོས་གྲྭའི་འབུལ་རྒྱུ་དེ་ཡིན་ཟེར། འཇིགས་བྱེད་ཆོས་འབྱུང་
ལས་མདོ་སྨད་འདིར་རྒྱུད་གཉིས་ཚུགས་པའང་བསྟན་པ་ལ་ཕན་པའི་གསུང་ཟུར་མང་གསུངས་
པ་དགོན་ལུང་དང་འདིའི་རྒྱུད་པ་གཉིས་ཡིན། སྨིན་གྲོལ་ཆོས་ཀྱི་རྒྱལ་པོར་ཡང་གསེར་ཁོག་ཏུ་
རྒྱུད་འཛུགས་པར་ཞུས། སྐྱབས་མགོན་རྡོ་རྗེ་འཆང་གི་དགོན་ལག་རྣམས་སུ་སྔགས་གྲྭ་མང་བ་
ནི་ཁོང་རྗེ་བདག་ཉིད་ཆེན་པོ་དང་ཐུགས་རྒྱུད་གཅིག་པས་སྟོང་ཉིད་ཀྱི་ལྟ་བ་དང་འབྲེལ་བའི་
སྔགས་སྤེལ་བའི་རྟེན་འབྲེལ་ཡིན་ཞེས་རྒྱུད་པ་བླ་མ་མཆོག་གྲུབ་ཚང་དང་། དགེ་བཤེས་རིན་
ཆེན་ཆོས་བཟང་སོགས་ཀྱིས་གསུངས། ཀུན་མཁྱེན་འཇམ་དབྱངས་བཞད་པ་དགེ་ལྡན་གྱི་
ཁྲིར་ཕེབས་དགོས་ཀྱང་དཀའ་པོད་ལྔ་སོགས་འཆད་ཉན་གྱི་སྲོལ་འཛིན་དགོས་པས་སྒོ་མང་བླ་

མ་དང་། ཕ་བོང་ཁའི་མཁན་པོ་ཙམ་ལས་མ་མཛད་ལ། །ཤེར་སེང་རྣམ་འཕྲུལ་ཐུགས་སྲས་
དགེ་འདུན་ཕུན་ཚོགས་དགའ་ལྡན་གསེར་ཁྲིར་ཕེབས་ཏེ་འགྲེལ་པ་བཞི་སྦྲགས་སྔར་མེད་པར་
དུ་བཀོད། རྗེའི་མཆོད་སྡོང་ཆེན་མོ་གསེར་གདུང་དུ་བསྒྱུར། །སྨད་རྒྱུད་དུ་སྔར་བདེ་མཆོག་
གི་སྒྲུབ་མཆོད་མ་ཚུགས་པའི་མཆོད་གཞིས་གཞུང་ལ་ཞུས་ནས་ཚུགས་རྒྱུར་བྱས་པ་སོགས་
ཡབ་སྲས་རྒྱུད་ཀྱི་སྟོན་པ་དང་ཉན་པ་པོའི་ཚུལ་དུ་བྱུང་བའི་རྟེན་འབྲེལ་དང་སྦྱར་ནས་ཀྱང་
གསུངས། །དེས་ན་ཀུན་མཁྱེན་གོང་མའི་བདེ་གསང་འཇིགས་གསུམ་གྱི་རིམ་གཉིས་ཀྱི་
ཁྲིད་རྒྱུན་ལ་སྲིད་དང་དབེན་ས་གཉིས་ཀ་ཚང་། སེ་ར་བློ་བཟང་ནོར་བུའི་རྣམ་ཐར་དུ། ཀུན་
མཁྱེན་གོང་མར་འཇིགས་བྱེད་བསྐྱེད་རིམ་གྱི་ཁྲིད་ཞུས་པས་ཁྱོད་ཀྱི་རྫོགས་རིམ་ཀྱང་ཞུས་ན་
ཅི་ཡིན་ཞེས་བཀའ་བཀྱོན་མཛད། འོ་ན་རྫོགས་རིམ་ཀྱང་ཞུ་ཞུས་པས། །སྲད་རྒྱུད་རྡོ་རྗེ་
འཆང་གི་དྲུང་ནས་ཀོ་ཤྲི་ཆེན་མོ། ཐང་སག་པ། ངེད་གསུམ་ཀས་ཐོབ་ཀྱང་བརྒྱུད་པ་གཞན་
གཉིས་ལ་མ་གནང་བའི་གདམས་པ་མཐའ་དག་ད་རེས་ཁྱོད་ལ་སྟེར་བ་ཡིན་གསུངས་ནས་
གནང་ཚུལ་འདུག ཐང་སག་པས་སྲད་རྒྱུད་རྡོ་རྗེ་འཆང་ལས་འཇིགས་གསང་གི་ཁྲིད་གསན་
ཀྱང་སླར་ཡང་ཀུན་མཁྱེན་གོང་མ་ལས་ཞིབ་ཁྲིད་དང༌། གསང་འདུས་ཀྱི་དབང་ཡང་གསན་ཏེ་
ཕན་ཚུན་ལུས་དཀྱིལ་དངོས་སུ་སྟོན་རེས་མཛད་པའི་རྣམ་ཐར་བསམ་གྱིས་མི་ཁྱབ་པ་ཡོད། །
ཞོག་དོན་ཡོད་མཁས་གྲུབ་པའང་ཀུན་མཁྱེན་གོང་མ་དགེ་འཕེལ་དུ་བཞུགས་པའི་དྲུང་དུ་བདེ་
གསང་འཇིགས་གསུམ་གྱི་རིམ་གཉིས་ཞུར་ཕྱིན་པས་དེ་དུས་ཁོང་རི་ཁྲོད་པ་གྲྭ་རྐྱང་ལྟ་བུ་ཡིན་
ཀྱང་འདུ་ལོང་ཆེ་བས་མདོར་བསྡུས་རེ་གནང་ནས་ཞིབ་པར་ངེད་ཀྱི་སློབ་མ་ཐང་སག་པ་ལ་
ཉན་པས་ཆོག་ཅེས་དེར་བཏང་ཚུལ་རྣམ་ཐར་རྣམས་སུ་གསལ། །ཀུན་མཁྱེན་གོང་མ་མདོ་
སྨད་དུ་ཕེབས་རྗེས་ཐང་སག་པ་དང༌། དོན་ཡོད་མཁས་གྲུབ་གྲགས་ཆེ་བས་ད་ལྟའི་བརྒྱུད་
ཡིག་ཕལ་ཆེར་དུ་ཀུན་མཁྱེན་གོང་མ་མ་ཐེབས་འདུག་ཀྱང་རྒྱལ་བ་སྐལ་བཟང་རྒྱ་མཚོའི་

གསན་ཡིག་དང་བརྒྱུད་འདེབས་སོགས་སུ་གསལ་བ་བཞིན་ཐང་སག་པ་དང་། ཞོག་དོན་ཡོད་
མཁས་གྲུབ་གཉིས་ཀས་ཀུན་མཁྱེན་གོང་མར་གསན། །དེའི་ཕྱིས་སུ་ཁྱབ་བདལ་དུ་སྤེལ་བ་
པོ་དཔོན་སློབ་བྱམས་པ་རིན་པོ་ཆེས་ཀུན་མཁྱེན་གོང་མར་ཆོས་གསན་པར་དགོངས་ནས་སྒོ་
མང་བླ་མའི་དུས་ཕེབས་ཀྱང་ཉིན་དེར་ལྷ་བཟང་སོགས་མི་ཆེན་མང་པོ་དྲུང་དུ་འོང་ནས་དགུང་
མོ་ཞིག་ལ་མཇལ་ཁ་ཞུ་ཐུབ་ཙམ་ལས་བཀའ་ཆོས་ཉན་རྒྱུ་མ་བྱུང་། དཀའ་ལས་ཆེན་པོ་བྱས་
པའི་བྱིན་རླབས་ཀྱིས་སེམས་རྒྱུད་ལ་ཕན་ཞིང་།། ་།ཕྱིས་ཆོས་ཉན་པ་གསར་སླེབ་ལ་ཇ་རེ་
གནང་བའང་དེ་དུས་ཀྱི་རང་མྱོང་གིས་ཡིན་གསུངས་པར་འཇམ་དབྱངས་བླ་མ་བསོད་ནམས་
དབང་རྒྱལ་པས་གསུངས། །བྱམས་པ་རིན་པོ་ཆེ་ལས་བསོད་གྲགས་རྡོ་རྗེ་འཆང་། སྙན་
གྲགས་རྡོ་རྗེ་འཆང་། འཇམ་དབྱངས་བླ་མ་བསོད་ནམས་དབང་རྒྱལ་བ་སོགས་ཀྱིས་ཁྲིད་
གསན་ཡོད་ཀྱང་ཞུ་རྒྱུ་མ་བྱུང་། སྐྱབས་མགོན་རྡོ་རྗེ་འཆང་གིས་དབུས་གཙང་དང་། མོང་གོལ་
ཆིན་དུ་བདེ་གསང་གི་རིམ་གཉིས་ཀྱི་ཁྲིད་མདོར་བསྡུས་རེ་གནང་འདུག་ཀྱང་དགོན་འདིར་འཇིགས་
བྱེད་རིམ་གཉིས་མ་གཏོགས་པའི་བདེ་གསང་གི་རྒྱུན་མེད་པ་ཡིད་ཕམ་པས་སླར་ཨེ་རྙེད་ལྟ་
དགོས། སྙན་གྲགས་རྡོ་རྗེ་འཆང་གིས་གསང་འདུས་བསྐྱེད་རྫོགས་ཀྱི་ཁྲིད་ཅིག་གནང་ཀྱང་
བདག་རྡོ་རམ་པར་བཞག་ཡོད་པས་འགྲོ་མ་ཐུབ། དེ་མ་གཏོགས་དགོན་འདིར་བསྐྱེད་རྫོགས་
ཀྱི་ཁྲིད་གནང་བ་མ་ཚོར་བས་ངེད་རྒྱུད་ཀྱི་བླ་མའི་གོ་སར་ཡོད་དུས་འདུས་པའི་རིམ་གཉིས་ཀྱི་
ཁྲིད་མ་ཐོབ་པ་ངོ་ཚ་བས་བྲག་དཀར་དཀའ་བཅུ་རིན་པོ་ཆེ་དགུང་ལོ་བདུན་ཅུ་བཞེས་ཀྱང་ཨུ་
ཚུགས་ཀྱིས་གདན་དྲངས་ནས་ཟླ་གཅིག་ལྷག་ཙམ་ལ་བདེ་གསང་འཇིགས་གསུམ་དང་དྲིལ་བུ་
ལྷ་ལྔའི་བསྐྱེད་རྫོགས་སོགས་འདོད་ཆོས་མང་པོ་ཉན། ཁོང་བླ་མས་གང་གསུང་སྐུའི་ཉམས་
དང་བཅས་ལྷག་ཆད་མེད་པར་སྟོན་ཅིང་། །ཞལ་ནས་ཀྱང་མན་ངག་མི་ལ་གསང་དགོས། །
བཤད་ན་ཆ་ཚང་བ་དགོས་པས་བླ་མས་གང་གསུང་ལྷག་ཆད་མེད་པར་ཕུལ་བ་ཡིན། །སྔར་

ཡིན་ན་བདེ་གསང་འཇིགས་གསུམ་ལ་ཆོ་ག་འདོན་དགོས་པ་མེད། །ཡིད་ངོར་ཤར་སྦྱངས་
བྱས་ན་ཁྲིད་ཆ་ཚང་རེ་འགྲོ་གི་ཡོད། །དེང་སང་ཆོ་ག་དང་ཁྲིད་གཉིས་ཀ་བློ་ལ་མེད། རི་
ཁྲོད་པ་ཚེ་བློས་བཏང་ལ་གཉིས་ཡོད་པས་ང་ཚེ་ཕྱི་མ་བློས་བཏང་གི་རི་ཁྲོད་པ་ཡིན་ཞེས་རྣམ་
ཐར་དང་ཁེངས་སྐྱུངས་སྦྲགས་ནས་གནང་། ཕུར་བུ་ལྕོག་དཔོན་སློབ་ཀྱིས་ལོ་རེ་བཞིན་དཔྱིད་
བདེ་ལམ་དང་སྟོན་འཇམ་དཔལ་ཞལ་ལུང་། དེའི་མཐར་བདེ་གསང་འཇིགས་གསུམ་གྱི་བསྐྱེད་
རྫོགས་རེས་མོས་ཀྱིས་གནང་བས་དེ་ལས་བདེ་གསང་འཇིགས་གསུམ་ཀའི་རིམ་གཉིས་ཀྱི་
ཁྲིད་ཚར་གསུམ་རེ་གསན་པ་ལ་ཟིན་བྲིས་ཀྱང་འདུག སྐུ་ཞབས་རིན་པོ་ཆེ་དང་འཛིན་གྲྭ་
གཅིག་ཅིང་རྒྱུས་མཁྱེན་པས་ཐོག་མར་ཧོར་ཚང་གསེར་ཁྲི་རིན་པོ་ཆེར་ཆོས་གསན་དུ་བཅུག་
ངེད་ཀྱིས་ཀྱང་དེ་དུས་ནས་ཆོས་འབྲེལ་ཞུས་པ་ཡིན། །གྲྭ་རྐྱང་གི་ཚུལ་གནང་སྟེ་བྱང་འགག་
དང༌། ཟམ་སོའི་གཟན་ཤམ། རེབ་ཀོང་གི་ལྷམ་བཞེས་ཏེ་རྡོག་རྡོག་ཕེབས། །རྒྱུས་མེད་ཀྱི་དྲི་
བ་ཞུས་ཀྱང་། སུས་ཤེས། དེ་འདྲ་ཞིག་འདུག་མོད་ཅེས་ཆོས་ལ་བཀའ་དམ་པོ་གནང་བས་ཕལ་
ཆེར་གྱིས་ཅང་མི་ཤེས་པར་རྩི་བ་ཡོད་ཀྱང་གདམས་པ་གང་ཞུས་ཀྱང་ཐུགས་ཐོག་ནས་གནང་
བ་ལ་ཐོགས་པ་མེད་དེ་ལྟར་སྔོན་གྱི་མཁས་གྲུབ་དེ་དག་གིས་གདམས་པ་ཐུགས་ཉམས་སུ་
བཞེས་ཏེ་གྲུབ་པའི་གོ་འཕང་བརྙེས་ནས་རང་གི་སློབ་མ་རྣམས་ལ་བཤད། དེ་དག་གིས་ཀྱང་
གྲུབ་པ་བརྙེས་ནས་རིམ་པར་བཤད་པས་ཁྲིད་རྒྱུན་ཙམ་དུ་མ་ཟད། རྡོ་རྗེའི་ས་བརྙེས་མུ་ཏིག་
བསྟར་བ་ལྟར་བྱོན། རིགས་གྲྭ་ཚང་གིས་སྲིད་དང་དབེན་སའི་བརྒྱུད་ཡིག་བསྟན་ནས། །
འདིར་ལྟོས་དང་། མི་སློབ་པའི་ཟུང་འཇུག་གི་ཕྲེང་བ་ཞིག་འདུག་གསུངས་པ་ལྟར་རི་བོ་དགེ་
ལུགས་པ་ལ་ཚེ་གཅིག་ཉིད་ལ་སངས་རྒྱས་པ་དུས་ཕྱིས་བར་དུ་མང་པོ་བྱོན། བསྐྱེད་རྫོགས་
སོགས་ཀྱི་དམར་ཁྲིད་རྣམས་ཀྱང་སློབ་མ་སྣོད་ལྡན་རེ་གཉིས་ལ་གནང་སྟེ་དེས་ཀྱང་ཉམས་སུ་
བླངས་ནས་རྟོགས་པ་སྐྱེས་པ་ན་གཞན་ལ་འདོམས་པ་ལས་ད་ལྟའི་ལུགས་བཞིན་ཁྲོམ་ཆོས་

སུ་འཆད་པའི་སྲོལ་ཆེར་མེད། དེ་ཡང་བློ་དང་འཚམས་པ་རེ་གནང་བ་བསྐྱངས་ཏེ་ཉམས་འོག་
ཏུ་ཚུད་པ་ན་དེ་འཕྲོས་གནང་བ་ཁྲིད་ཀྱི་ཉན་ལུགས་རེད། །ད་ལྟ་ཐམས་ཅད་དཀྱུས་གཅིག་
ལ་རྫོགས་པར་བྱེད་པས་ཁྲིད་རང་གི་ཉན་ལུགས་ལྟར་བྱེད་པ་དཀོན་ཞེས་མ་ཎི་པ་ཤེས་རབ་
བཀྲ་ཤིས་ཀྱིས་གསུང་མགུར་ཡང་མཛད་འདུག་པ་ལྟར་ལྕང་སྐྱ་རིན་པོ་ཆེ་དང་། ཀུན་མཁྱེན་
འཇམ་དབྱངས་བཞད་པ་སོགས་ཀྱིས་སློབ་མ་མང་པོ་ལ་ཁྱབ་བདལ་དུ་སྤེལ་བས་བཀའ་དྲིན་
ཆེ། ངེད་རང་གིས་ཐོབ་པའི་བདེ་གསང་འཇིགས་གསུམ་ཀའི་བསྐྱེད་རྫོགས་ཀུན་མཁྱེན་གོང་
མ་ལས་བརྒྱུད་པ་ཡིན་པས་གསུང་རྒྱུན་ལ། བླ་མ་དམ་པ་བར་མ་འཆད་པ་ལས་འོངས་པའི་
གདམས་པ། མི་བར་ཁྱིས་མ་ཆོད་པ། ལྷ་བར་དུ་འདྲེ་མ་ཞུགས་པ། བྱིན་རླབས་ཀྱི་ངད་མ་ཡལ་
བ། མཁའ་འགྲོའི་ཁ་རླངས་ཐོ་ལེ་བ་གསུངས་པ་བཞིན་ང་ཡན་ཆད་རྡོ་རྗེ་འཆང་གཅིག་ནས་
གཅིག་ཏུ་བརྒྱུད་པ་ཤ་སྟག་ཡིན། དེང་སང་ཕྱོགས་ཀུན་ན་ཆོས་རྒྱུན་རྣམ་པར་དག་པ་དཀོན་
ཀྱང་བསྟན་པ་བྱང་ནས་བྱང་དུ་དར་བའི་དུས་བབས་དང་། །ཀུན་མཁྱེན་བླ་མ་ཡབ་སྲས་ཀྱི་
ཐུགས་རྗེ་ལ་བརྟེན་ནས་དགོན་འདིར་གདམས་ངག་གང་འདོད་ལག་མི་འཐོག་པར་ཉན་རྒྱུ་ཡོད་
པ་སྐལ་བ་བཟང་པོ་རེད། དུས་ཀྱི་ཐ་མ་ལ་བབས་པས་བདག་ལྟ་བུས་གསང་སྔགས་ཁ་རྩེད་དུ་
བྱེད་པ་ཅི་འདྲ་ཡིན་ཤེས་དཀའ་ཡང་། སྐྱབས་མགོན་རྡོ་རྗེ་འཆང་གི་ཅུང་ཟད་རེ་ཤོད་ཅེས་
བཀའ་གནང་བའི་གསུང་གི་བྱིན་རླབས་དང་། སངས་རྒྱས་དངོས་ཀྱི་དགེ་བའི་བཤེས་གཉེན་
མང་པོ་དང་། གྲོགས་བཟང་པོའི་བཀའ་དྲིན་ལ་བརྟེན་ནས་ཉམས་ལེན་མེད་ཀྱང་གསུང་རྒྱུན་རྣ་
བའི་ལམ་དུ་བྱང་བ་ནེ་ཙོའི་མ་ཎི་རྗེས་ཟློས་ལྟར་ཞུ་བ་ཡིན། དེས་ན་ཆོས་ཉན་པའི་གྲལ་ནས་
བསྡད་པས་མི་ཆོགལེགས་པར་རབ་ཏུ་ཉོན་ལ་ཡིད་ལ་ཟུངས་ཤིག་གསུངས་པ་ལྟར་གང་ཐོས་
ཆུད་ཟོས་སུ་མ་སོང་བར་རང་རྒྱུད་ལ་སྦྱར་ཏེ་ཐོས་བསམ་སྒོམ་པ་ཟུང་འབྲེལ་གྱིས་ཡང་ཡང་
འདྲིས་པར་བྱས་ནས་དོན་ལྡན་མཛད་དགོས། ལེགས་པར་མ་ཉན་ན་ཉེས་པ་ཡོད། རབ་ཏུ་མ་

ཉན་ན་མི་གོཡིད་ལ་མ་བཟུང་ན་བརྗེད་འགྲོ། ཚིག་མང་ཉུང་ལ་ལྟོས་པ་མེད། །སྟོན་པས་འདི་
ནི་སྡུག་བསྔལ་འཕགས་པའི་བདེན་པའོ་གསུངས་པས་མང་པོས་འབྲས་བུ་བཞི་སོགས་ཐོབ། །
ཁོང་འཇམ་པའི་དབྱངས་ནས་སྔོན་གདུལ་བྱ་རྒྱུད་སྨིན་པས་འཁོར་བ་སྡུག་བསྔལ་གྱི་རྒྱ་མཚོར་
མཐོང་སྟེ་ཁྱབ་པ་འདུ་བྱེད་ཀྱི་སྡུག་བསྔལ་ལ་ཡིད་འབྱུང་ཤུགས་དྲག་པས་ཚུར་ཤོག་གསུངས་
པ་ཙམ་གྱིས་འཁོར་བའི་གནས་ནས་མ་སྡོད་པར་མྱ་ངན་ལས་འདས་པའི་གྲོང་ཁྱེར་དུ་ཤོག་
ཅེས་དེར་བགྲོད་པའི་ལམ་རིམ་ཆ་ཚང་ཡིད་ལ་ཤར་ནས་དཔྱད་འཇོག་བྱས་པས་དགེ་སློང་དུ་
སོང་བ་རེད། །དེང་སང་ཚུར་ཤོག་གསུང་ན་མདུན་དུ་ཅུང་ཟད་ནུར་ཙམ་བྱས་ཡོང་གསུངས།
དེས་ན་སེམས་ཅན་གྱི་ལས་དང་སྐལ་བ་སྣོད་ལྟ་བུ། །སངས་རྒྱས་ཀྱི་འཕྲིན་ལས་སྤྲིན་ལྟ་བུ་
བྱས་ནས་དུས་ཚོད་ཀྱི་རྟེན་འབྲེལ་འཛོམ་ན་རྟོགས་པའི་མྱུ་གུ་འཁྲུངས། །གདུལ་བྱའི་བསོད་
ནམས་དང་། སངས་རྒྱས་ཀྱི་ཐུགས་བསྐྱེད་སྨོན་ལམ་སྨིན་ཚུལ་གྱིས་བསྐལ་པ་འདི་ལྟ་བུ་ལ་
རྣམ་འདྲེན་སྟོང་འབྱུང་བས་བསྐལ་པ་བཟང་པོ་ཞེས་བསྒྲགས། །དེའང་ཕར་བལྟས་ཚོད་ལ་
དམན་ཀྱང་ལེགས་པ་དང་། །བལྟས་ཚོད་ལ་ལེགས་ཀྱང་དམན་པའི་ཚུལ་ཡང་ཡོད་པ་ཞིང་
འདི་སྙིགས་མ་ལྔ་བདོ་བས་སངས་རྒྱས་གཞན་གྱིས་འདུལ་ཞིང་དུ་མ་གྱུར་པ་རྒྱ་མཚོའི་རྡུལ་
གྱིས་བདག་གིར་བཞེས་ཚུལ་དང་། མར་འགྲིབ་ཚེ་ལོ་བརྒྱ་པ་ལ་བྱུང་བས་དམན་པ་ལྟ་བུ་དང་།
ཆ་གཅིག་ལ་སྙིགས་དུས་ཀྱི་ཚེ་གཅིག་ལ་སངས་རྒྱས་པའི་རྟེན་དང་། དེའི་གདམས་པ་གསང་
སྔགས་ཀྱི་ཆོས་འདི་ལས་གཞན་ལ་མཐུན་སྣང་དུ་མེད་པས་བཟང་ངན་ལྟོས་ས་ལྟོས་འཇོག་
གིས་ལེགས་པ་ལྟ་བུ་རེད། །སྔགས་རྒྱ་གར་གྱི་མཐིལ་དངོས་གཞི་ལའང་དར། །ནུབ་
ཕྱོགས་ཨོ་རྒྱན་སོགས་སུ་དཔའ་བོ་དང་རྣལ་འབྱོར་མ་བསམ་གྱིས་མི་ཁྱབ་པ་བྱུང་བའི་ལོ་
རྒྱུས་མང་། ཤེར་མདོ་ལྷོ་ཕྱོགས་དང་། པ་ར་ཏ་ནི་དང་། བྱང་ནས་བྱང་དུ་དར་བར་གསུངས་པ་
བཞིན་རྒྱ་གར་ལྷོ་ཕྱོགས་སུ་ཀླུ་སྒྲུབ་ཀྱིས་སྤེལ། པ་ར་ཏ་ནི་ཞེས་པ་མིད་ལའི་མགུར་སོགས་ལ་

དཔག་ན་མངའ་རིས་སུ་ལོ་ཆེན་རིན་བཟང་སོགས་ཀྱིས་སྤེལ་བ་དང་དེ་ནས་བྱང་དུ་འཕོས་པས།
ཡུལ་མཆོག་བསྟན་ཀྱང་ཡུལ་ཅན་མཆོག་སྦས་ཕྱིར། གསུངས་པ་ལྟར་སྔགས་ཤེར་མདོའི་སྦས་
དོན་མངོན་རྟོགས་ཀྱི་སྙིང་པོར་ཡོད་པས་བདེ་ལམ་དུ་རྒྱ་ཆེན་སྤྱོད་པ་དང་། ཟབ་མོའི་ལམ་གྱི་
སྙིང་པོ་དང་། སྙིང་པོའི་ཡང་སྙིང་པོ་ལ་སྒྱུ་འོད་འཇོག་པ་གནད་ཆེ། སྔགས་མར་འགོས་ཀྱིས་
བྱང་དུ་སྤྱན་དྲངས་པ་དང་། དེ་ལས་རིམ་གྱིས་བྱང་དུ་འཕོ་བའི་དུས་ལ་བབ་པ་ན་སྨིན་གྲོལ་
ཆོས་ཀྱི་རྒྱལ་པོ། རྒྱལ་སྲས་དོན་ཡོད་ཆོས་ཀྱི་རྒྱ་མཚོ་སྐུ་ཕྲེང་སྔ་ཕྱི་སོགས་རྨ་ཆུའི་བྱང་དང་།
སྐལ་ལྡན་རྒྱ་མཚོས་རོང་པོའི་ཕྱོགས་སུ་བསྟན་པ་སྤེལ། ཁྱད་པར་ཀུན་མཁྱེན་འཇམ་དབྱངས་
བཞད་པ་སྐུ་ཕྲེང་རིམ་བྱོན་ཡབ་སྲས་ཀྱིས། མདོ་སྔགས་ཀྱི་བསྟན་པའི་སྲོལ་རྨད་དུ་བྱུང་བ་
ཕྱོགས་འདིར་རྒྱ་ཆེར་དར་བར་མཛད་པའི་དུས་ཚོད་དང་མཇལ་བ་ངེས་པར་ཡ་མཚན་ཆེ་
བས། སངས་རྒྱས་ཀྱི་ཡོན་ཏན་དང་། ཐར་པའི་ཕན་ཡོན་བཤད་ན་ཁ་མཁོ་ཐུག རྒྱུ་ཚོགས་
བཤད་ན་སྐྱིད་ལུག་པ་དེ་འདྲ་མ་ཡིན་པར་ཀུན་སློང་ཁྱད་པར་ཅན་གྱིས་ཟིན་པར་བྱས་ནས་ད་
རེས་ཀྱི་ཆོས་ཐུན་འདི་དོན་མེད་དུ་མི་བཏང་བར་ལེགས་པར་ཉན། །མཐར་བསྔོ་བས་རྒྱས་
བཏབ་ན་དེའང་སྙིང་པོ་ལེན་ཚུལ་གཅིག་ཡིན་པས་དེའི་མུ་མཐུད་ནས་འབད་དགོས། །སྔོན་
རིམ་གཉིས་བཀའ་དམ་པས་ཁྲིད་ཐོར་བུ་རེ་གནང་བ་རང་རང་གིས་བསྒོམས་པས་ཉམས་
རྟོགས་ཕྲན་ཚེགས་སྐྱེས་ཏེ་སྤེལ་བ་མར་འགོས་ཀྱི་གདམས་པ་དང་མཐུན་མི་མཐུན་ཅི་རིགས་
བྱུང་བ་ལ། རྗེ་བདག་ཉིད་ཆེན་པོས་གདམས་པ་ཡོངས་རྫོགས་མ་ནོར་བ་ཡི་གེར་བཏབ་པས་ད་
ལྟ་ཕྲན་ཚེགས་རེ་མ་གཏོགས་འཁྲུལ་བ་ཆུང་བའི་ཚོད་དུ་ཡོད་ཀྱང་བླ་མ་ལས་ཐོས་ན་གདམས་
ངག་ལ་དབང་ཐོབ་ཅིང་རྩ་བརྒྱུད་ཀྱི་བླ་མའི་བྱིན་རླབས་ཡིད་ལ་འཇུག་སྲད་རྒྱུད་དཀོན་མཆོག་
ཡར་འཕེལ་གྱིས་སྔར་ཁྲིད་ཡིག་མང་པོ་བལྟས་ཀྱང་བླ་མས་གསུངས་པ་ན་གསར་དུ་མཇལ་བ་
ལྟར་འདུག་ཅེས་ཞུས་པས། །རྒྱུད་ཆེན་དཀོན་མཆོག་རྒྱ་མཚོའི་ཞལ་ནས་བླ་མས་གསུང་ན་

སེམས་ངོར་འཕྲོད་པ་ལ་ཁྱད་ཆེ། གདམས་ངག་འདིའི་བླ་མ་གོང་མའི་གསུང་རྒྱུན་ལ། བླ་མས་
མ་གསུངས་པའི་བསྐྱེད་རྫོགས་ཚར་བརྒྱ་གཤར་ཀྱང་ཚིག་སྐམ་ཡིན་གསུངས། །ཞེས་པ་
ལྟར་ཁྲིད་ཉན་ན་གདམས་ངག་ངོ་འཕྲོད་པ་དང་། བྱིན་རླབས་ཀྱི་རྒྱུན་ཐོབ་པའི་དགོས་པ་གཉིས་
ཡོད། ལུང་ཉན་ན་ཡང་དེའི་ནང་གི་གདམས་ངག་ཐམས་ཅད་ཀྱི་རྒྱུན་ཐོབ་པས་ཉམས་སུ་ལེན་
པ་ལ་དབང་ཞིང་བྱིན་རླབས་ཀྱི་ཚན་ཀ་ཆེ། བསོད་གྲགས་རྡོ་རྗེ་འཆང་ནས་ད་ལྟ་ལུང་གི་
ལེའུའི་དུས་ཡིན་པས་ལུང་བྱས་པ་ཙམ་ཡང་བསྟན་པ་ལ་ཕན། ལུང་དོན་རྒྱུད་ལ་སྐྱེ་བའི་བག་
ཆགས་ཁྱད་པར་ཅན་འཇོག་གསུངས། །གནད་མ་གོ་བ་འགའ་ཞིག་གིས་ཆོས་ཉན་ནས་ཅི་
བྱེད། སུ་ལ་གནང་རྒྱུ་ཡིན་ཟེར་མོད། འོ་ན་ཁྱོད་ཀྱིས་ནོམ་པ་བསགས་ནས་ཅི་བྱེད། སུ་ལ་
སྟེར་རྒྱུ་མ་རེད་མོད་བྱས་ན་རིགས་པ་མཚུངས། །མདོར་ན་སློབ་གཉེར་བྱས་པའི་དགོས་པ་
མདོ་སྔགས་ཐམས་ཅད་གདམས་པར་ཤར་བ་དགོས། མདོ་རྐྱང་པས་ཚེ་གཅིག་ལ་སངས་རྒྱས་
ཀྱི་གོ་འཕང་ཐོབ་མི་ནུས། བོད་སྔ་མས་ཚེ་སྟོད་མདོ་ལ་སྤྱོད་ཚེ་སྔགས་ཅ་འབྱིད། ཚེ་སྨད་
སྔགས་ལ་སྤྱོད་ཚེ་འདུལ་བ་ཅ་འབྱིད་ཅེས་གྲུབ་མཐའ་ཆེན་མོ་དང་བཀའ་གདམས་གོང་མས་
གསུངས། །མདོ་སྔགས་འགལ་མེད་གདན་ཐོག་གཅིག་ཏུ་སྤྱོད་པ་རྗེ་རིན་པོ་ཆེའི་ཁྱད་ཆོས་
ཡིན། ད་ལྟ་དབུས་གཙང་ནའང་མཚན་ཉིད་ཀྱི་གྲྭ་སར་སྔགས་ཀྱི་བལྟ་རྟོགས་ལ་འཛེམས།
རྒྱུད་སྟོད་སྨད་ཀྱི་ཤོ་ཀ་ལིར་མཚན་ཉིད་ཀྱི་ཡིག་ཆ་བཞག་མི་ཆོག་ཟེར། དགོན་པ་འདིར་དང་
པོ་ནས་འཇིགས་བྱེད་ཚོགས་འདོན་སོགས་མདོ་སྔགས་ཟུང་འབྲེལ་དང་ཕྱོགས་རེ་བ་མ་ཡིན་
པར་ཚུགས་པ་རྗེ་རང་གི་ཐུགས་དགོངས་མ་ནོར་བ་དེ་ཡིན་པས། དགོན་སྡེ་འདིར་ཡང་བསླབ་
པ་གསུམ་ལྡན་ཞིང་། བྱམས་དང་སྙིང་རྗེས་རྒྱུད་གང་མཁས་ཤིང་བཙུན། གསུང་རབ་དྲང་ངེས་
རིགས་པས་ལེགས་རྟོགས་པས། །ལམ་རིམ་གཉིས་སོགས་ཐུབ་བསྟན་དར་བར་ཤོགཐུན་
མོང་ལམ་གྱིས་རྒྱུད་སྦྱངས་སྡོམ་གསུམ་ལྡན། རིམ་གཉིས་རི་དབང་ལྟར་བརྟན་རྣལ་འབྱོར་

དང་། སྨིན་བྱེད་དབང་དང་གྲོལ་བྱེད་བསྐྱེད་རྫོགས་ཀྱི། །ཉམས་ལྡན་མཁས་གྲུབ་མང་པོས་
ས་ཁྱབ་ཤོག ཅེས་ཐུགས་སྨོན་གནང་བ་དེ་ལྟར་ལག་ལེན་ལ་ཐེབས་པ་དགོས། བདེ་གསང་
འཇིགས་གསུམ་མ་འདིའི་འདོན་རྟ་ཡང་རྗེ་རང་གིས་གདངས་སུ་བཀུགས་ཏེ། །མཁས་གྲུབ་
མང་པོས་ས་ཁྱབ་ཤོག ཅེས་པའི་སྐབས་ཕྱོགས་སུ་ཕྱག་གིས་སྟངས་ཀ་གནང་བའི་ལོ་རྒྱུས་གྲྭ་
རྒན་རྣམས་ཀྱི་ངག་ནས་ཐོས་གསུངས། ༈། གཉིས་པ་ཉམས་ཁྲིད་དངོས་ལ། གང་གིས་ཉམས་
སུ་ལེན་པའི་རྟེན། གང་དུ་ཉམས་སུ་ལེན་པའི་གནས། དེར་རྣལ་འབྱོར་གྱི་ཡོ་བྱད་འདུ་བྱ་བ།
ཅི་ལྟར་ཉམས་སུ་ལེན་པའི་ཚུལ་དང་བཞི། དང་པོ་ལ། ལམ་ཐུན་མོང་བས་རྒྱུད་སྦྱངས་པ་སྣོད་
རུང་དང་པོ། དབང་བཞི་ལེགས་པར་ནོད་དེ་དམ་སྡོམ་མིག་འབྲས་ལྟར་བསྲུང་བ་སྣོད་རུང་གཉིས་
པ་སྟེ། །དེ་ལས་སྔགས་ཉམས་སུ་ལེན་པ་ལ་ལམ་ཐུན་མོང་བས་རྒྱུད་སྦྱངས་པ་མེད་མི་རུང་དུ་
དགོས། །ཐུན་མོང་ལམ་སྦྱངས་ཞེས་པ་བྱང་ཆུབ་ཀྱི་སེམས་དང་ཡང་དག་པའི་ལྟ་བ་ཉམས་
འོག་ཏུ་ཆུད་པ་ལ་ཟེར། དེའི་སྔོན་འགྲོ་སྐྱེས་བུ་འབྲིང་གི་སྐབས་ཀྱི་ངེས་འབྱུང་དང་། ཆུང་ངུ་
ཁྱད་པར་ཅན་གྱི་བསམ་པ་ཕར་ཞོགཚེ་འདིའི་སྣང་ཤས་ཅུང་ཟད་ཀྱང་ཁ་མ་བྲི་བ་ཞིག་གསང་
ཆེན་ཐེག་པའི་སྣོད་རུང་དུ་ཅི་ལ་འགྱུར། འོན་ཀྱང་ཚེ་སྔ་མའི་སྦྱངས་འཕྲོ་དང་། སྨོན་ལམ་རྣམ་
པར་དག་པའི་དབངགིས་གྲངས་མེད་གསུམ་གྱི་ཚོགས་ལ་མ་ལྟོས་པར་འཚང་རྒྱ་བའི་གདམས་
པ་དང་མཇལ་ཏེ་བློ་ཁ་ཅུང་ཟད་ཕྱོགས། ཆོས་འདི་ལྟ་བུ་ཉམས་སུ་ལེན་པའི་ཁ་ཐབས་མེད་ཀྱང་
ཆོས་ཀྱི་སྒྲ་རྣ་བས་ལྷང་ལྷང་ཐོས་ན་མ་དད་པ་མ་སྐྱེས་ཙམ་དུ་ཡོད་པ་འདི་དོད་ཐུབ་ཀྱི་ལེགས་
སྨོན་ཐེབས་པའི་རྟགས་ཡིན། ཐུན་མོང་ལམ་སྦྱངས་རིམ་གཉིས་ཀྱི་གཞི་ཡིན་ཅིང་རང་འཁྲུངས་
སུ་ཡོད་ན་གསལ་འདེབས་པ་ལ་མི་ལྟོས། །སྔོན་གདུལ་བྱ་དབང་པོ་དང་རྒྱུད་སྨིན་པ་ཤེས་
ཆེ་བས་ཆོས་ཀྱི་འདུ་ཤེས་རྒྱུན་དུ་འཇུག ད་ལྟ་དེ་འདྲ་དཀའ་བས། འཇམ་དབྱངས་བླ་མ་རྗེ་
བསོད་ནམས་དབང་རྒྱལ་བས་ཁྲིད་ཆུང་ངུ་ལའང་ཡོན་ཏན་གཞིར་གྱུར་མ་ཚར་རེས་ཀུན་སློང་

བཅོས་དགོས་གསུངས་པས་ལམ་རིམ་ཤར་སྒོམ་རྒྱས་བསྡུས་འཚམས་པ་རེའམ། ལམ་རིམ་
བསྡུས་དོན་ནམ་མ་མཐའ་སངས་རྒྱས་ཆོས་ཚོགས་མ་ལྟ་བུའི་སྟེང་ནས་ལམ་ཡོངས་རྫོགས་ལ་
ཤར་སྒོམ་ནན་ཏན་བྱེད་དགོས། སྐྱབས་མགོན་རྡོ་རྗེ་འཆང་ནས་དབང་གི་སྔོན་དུ་ལམ་ཁྲིད་
ཐོབ་དགོས་ཞེས་སྟ་གོན་གྱི་ཀུན་སློང་དང་། །དངོས་གཞིའི་ཐམས་ཅད་རྣལ་འབྱོར་གྱི་སེམས་
བསྐྱེད་པའི་སྐབས་གང་རིགས་ལ་ལམ་ཁྲིད་མདོར་བསྡུས་ཆ་ཚང་རེ་གནང་ཞིང་། །རིམ་
གཉིས་ཁྲིད་ཀྱི་སྔོན་དུའང་དེ་དགོས་གསུངས། །རང་རེ་མཚམས་འདིར་ལམ་འགག་ནས་
ཡོད་པ་ལ་འགྲུབ་ཐག་ཉེ་ཞིང་མྱུར་བའི་ཆོས་ཤིག་རྙེད་དུ་རེ་བ་ནི་དཔེར་ན་འབྱོར་པ་ཕུན་སུམ་
ཚོགས་པ་དང་ལྡན་པའི་གནས་ཁང་ཞིག་ལ་འགྲོ་འདོད་དེ་རྒྱང་བལྟས་བྱས་ནས་ལམ་བར་གྱི་
རྡོག་སྣེར་རྭ་བ་ལ་རྡུང་། སྒོ་བཅད་པ་ལ་མི་དཔྱོད་པ་དང་འདྲ། ཕལ་མོ་ཆེས་ལམ་རིམ་ཟེར་
བའི་ཆོས་ཟུར་པ་པོ་ཏི་གཅིག་ཡོད་པ་རི་ཁྲོད་པ་ལྟ་བུའི་གཉོམ་ཆུང་རེས་ལྟ་རྟོག་བྱེད་རྒྱུ་དང་།
བློའི་མཐུ་ཆེ་བ་ཚོས་མདོ་རྒྱུད་ཀྱི་གཞུང་གཞན་ལ་ལྟ་དགོས་སྙམ་པ་སྐྱེ་སྲིད་ཀྱང་གསུང་རབ་
ཐམས་ཅད་ལམ་རིམ་དང༌། ཐོས་བསམ་སྒོམ་སྒྲུབ་གང་བྱས་ལམ་རིམ་གྱི་ཉམས་ལེན་ལ་གོ་
དགོས། མ་མཐའ་ཚེ་འདི་གལ་ཆུང༌། ཕྱི་མ་གལ་ཆེན་བྱས་ནས་དཀོན་མཆོག་ལ་བློ་རྩེ་གཏད།
ལས་རྒྱུ་འབྲས་ལ་ཅུང་ཟད་རེ་བསམ་ན་ཉམས་ལེན་ཞིག་གི་མགོ་ཚུགས་ཡོང་། འདི་ཕྱི་གཉིས་
ལས་ཕྱི་མ་གལ་ཆེ་བྱས་ན་ཁྲོས་འོང་མཁན་ལ་ཆོས་ཡོང་ཐབས་མེད། འགའ་ཞིག་གིས་བདག་
ལྟ་བུས་བསམ་བློ་གཏོང་མི་ཤེས་ཞེས་སྔགས་གྲངས་ལྟ་བུ་རེ་གསོག་ཀྱང་ཀུན་སློང་ཚེ་འདིའི་
ཆེད་དུ་དམིགས་ན་སྡིག་ལས་ཡིན་པ་ཇོ་བོའི་གསུང་སྒྲོས་ལས་ཤེས། །ཚེ་འདིར་ཞེན་ལོག་
རྣམ་མ་སྐྱེས་ན་ཆུང་ངུའི་ལམ་དུ་འགྲོ་བས་ཆོས་ཀྱི་དམའ་ཤོས་ཡིན། བོད་ཀྱི་རྒྱལ་པོ་ལྷ་བླ་མ་
ཁུ་དབོན་གྱིས་མཉམ་མེད་ཇོ་བོ་ཆེན་པོ་སྤྱན་དྲངས་ཏེ་བོད་ལ་ཕན་པའི་བསྟན་བཅོས་རྩོམ་པར་
བསྐུལ་བས་ལམ་སྒྲོན་མཛད་དེ་བསྟན་པ་ལ་དག་ཐེར་བྱས། །འདི་དང་མཐུན་ན་སངས་རྒྱས་

གི་མཁས་གྲུབ་རིན་པོ་ཆེ་དང་རོང་ཊིཀ་རྩོད་པའི་སྐབས་འབྱུང་བ་ལྟར་བོད་སྔ་མ་རྣམ་སྣང་གི་
སྒོ་དེ་ལ་བྱེད་པ་ཡོད་ཀྱང་འདིར་རྣམ་སྣང་སྤྱི་བོར་བཀོད་པས་སྤྱི་གཙུག་ལ་རྣམ་སྣང་གི་སྒོ་ཞེས་
བཤད་དོ། དེ་བཞིན་དུ་གསུང་བྱིན་རླབས་ལ། རང་གི་མགྲིན་པའི་འོད་དཔག་མེད་ཀྱི་ཐུགས་
ཀའམ། ལྕེའི་དབུས་ཀྱི་འཇིག་རྟེན་དབང་ཕྱུག་གི་ཐུགས་ཀའམ་གོ་ས་ཐ་མི་དད་དུ་ཨཱལས་
པདྨ་དམར་པོ་འདབ་མ་བརྒྱད་པའི་ལྟེ་བར་ཨཱདམར་པོ་འོད་ཟེར་ལྔ་འཕྲོ་བ་ལས་གོས་དཀར་
མོའི་ཚོགས་སྤྲོས་པས་གསུང་རྡོ་རྗེ་འོད་དཔག་མེད་ཀྱི་ལྷའི་ཚོགས་ནམ་མཁའ་གང་བ་སྤྱན་
དྲངས་པ་སྙོམས་པར་ཞུགས་ཏེ་གདུང་འཁོར་དུ་ཚན་པ་བཅུ་གཅིག་ཏུ་བཞུགས་པའི་གཙོ་བོའི་
མདུན་དུ་རང་འདྲ་གཉིས་པ་འཁོད་དེ་བདག་གི་ངག་གསུང་རྡོ་རྗེར་བྱིན་གྱིས་བརླབ་ཏུ་གསོལ།
ཞེས་གསོལ་བ་བཏབ་པས་བདེ་སྟོང་གི་ངོ་བོར་ཞུ་བ་རང་གི་ལྕེ་ལ་ཞུགས་ཆ་སོ་གཉིས་སུ་སོང་
བའི་ཆེ་བ་མགྲིན་པའི་འོད་དཔག་མེད་དང་། གཞན་ལུས་དཀྱིལ་གྱི་ལྷ་སོ་སོ་ལ་ཐིམ། ལྷག་
མས་གཞིའི་རྡོར་སེམས་ཀྱི་སྐུ་གང་བས་བདེ་བས་ཚིམ། བདེ་སྟོང་གི་ཡེ་ཤེས་སྐྱེས་ཏེ་རྒྱལ་བ་
ཐམས་ཅད་ཀྱི་གསུང་དང་རང་གི་ངག་དབྱེར་མེད་པའི་གསུང་གི་དབང་ཕྱུག་ཐོབ་པར་བསམ་
ལ་སྨོན་ལམ་གྱི་ཚིགས་དང་སྔགས་ཀྱིས་གསུང་རྡོ་རྗེ་ལ་ང་རྒྱལ་བཞག ཐུགས་བྱིན་རླབས་
ལ། སྙིང་གའི་མི་བསྐྱོད་པའི་ཐུགས་ཀའང་དེ་དང་གོ་ས་ཐ་མི་དད་དུ་ཧཱུཾ་ལས་ཉི་མའི་སྟེང་དུ་ཧཱུཾ་
སྔོན་པོ་འོད་ཟེར་ལྔ་འཕྲོ་བ་ལས་མཱ་མ་ཀཱིའི་ཚོགས་སྤྲོས་པས་ཐུགས་རྡོ་རྗེ་མི་བསྐྱོད་པའི་ལྷའི་
ཚོགས་ནམ་མཁའ་གང་བ་སྤྱན་དྲངས་པ་གདུང་འཁོར་དུ་ཡབ་ཡུམ་ཟུང་བཅུ་གཅིག་ཏུ་འཁོད་
པའི་གཙོ་བོའི་མདུན་དུ་བདག་གི་ཡིད་བྱིན་གྱིས་བརླབ་ཏུ་གསོལ། ཞེས་གཙོ་འཁོར་ལ་གསོལ་
བ་བཏབ་པས་སྙོམས་པར་ཞུགས། བདེ་སྟོང་གི་ངོ་བོ་ཞུ་བ་ཆ་སོ་གཉིས་སུ་སོང་བའི་ཆ་ཆེ་བ་
སྙིང་གའི་མི་བསྐྱོད་པ་དང་། ལྷག་མ་ལུས་ཀྱི་ལྷ་རྣམས་ལ་ཐིམ་པས་ཐུགས་རྒྱུད་བདེ་བས་
ཚིམ། ལྷག་མས་གཞིའི་རྡོར་སེམས་ཀྱི་སྐུ་གང་བས་བདེ་སྟོང་གི་ཡེ་ཤེས་ཐོབ་སྟེ་སངས་རྒྱས་

ཐམས་ཅད་ཀྱི་ཐུགས་དང་རང་སེམས་དབྱེར་མེད་པའི་ཐུགས་ཀྱི་དབང་ཕྱུག་ཐོབ་པར་བསམ་
ལ་སྨོན་ལམ་དང་། སྔགས་ཀྱིས་ཐུགས་རྡོ་རྗེ་ལ་ང་རྒྱལ་བཞག་གོ། སྐུ་གསུང་ཐུགས་ཐུན་མོང་
དུ་བྱིན་གྱིས་བརླབས་པ་ནི་སྔ་མ་དག་གི་དོན་བསྡུ་ལྟ་བུར། རང་ཉིད་དེ་བཞིན་གཤེགས་པ་
ནས། ཨཏྨ་ཀོཉཧཾ། ཞེས་པ་ཙམ་ལས་མེད་ལ། འདིའི་དམིགས་རིམ་ལ་བླ་མས་ལུས་དཀྱིལ་གྱི་
ལྷ་སོ་གཉིས་ལས་རིགས་ལྔ། སེམས་དཔའ་བརྒྱད། ཁྲོ་བོ་བཅུ་སྟེ་ཡབ་ཉེར་གསུམ་གྱིས་རང་
འདྲ་སྤྲོས་ཏེ་ཡུམ་དགུ་སྤྱན་འདྲེན་པ་དང་། རྡོ་རྗེ་མ་ལྔ། སྤྱན་སོགས་བཞི་སྟེ་ཡུམ་དགུས་རང་
འདྲ་སྤྲོས་ཏེ་རང་རིགས་ཀྱི་ཡབ་ཉེར་གསུམ་སྤྱན་འདྲེན་པར་གསུངས་པས། སྤྱན་མས་རང་འདྲ་
ནམ་མཁའ་གང་བ་སྤྲོས་ཏེ་རྣམ་སྣང་། དེ་བཞིན་དུ་མཱ་མ་ཀཱིས་རིན་འབྱུང་། གོས་དཀར་མོས་
འོད་དཔག་མེད། སྒྲོལ་མས་དོན་གྲུབ། གཟུགས་རྡོ་རྗེ་མས་བྱམས་པ་ས་སྙིང་གཤིན་རྗེ་གཤེད་
མི་གཡོ་བ་བཞི། སྒྲ་རྡོ་རྗེ་མས་ཕྱག་རྡོར་ནམ་སྙིང་ཤེས་རབ་མཐར་བྱེད་འདོད་རྒྱལ་བཞི། དྲི་རྡོ་
རྗེ་མས་འཇིག་རྟེན་དབང་ཕྱུག་འཇམ་དཔལ་རྟ་མགྲིན་དབྱུག་སྔོན་ཅན་བཞི། རོ་རྡོ་རྗེ་མས་སྒྲིབ་
སེལ་ཀུན་བཟང་བགེགས་མཐར་བྱེད་སྟོབས་པོ་ཆེ་བཞི། རེག་བྱ་རྡོ་རྗེ་མས་མི་བསྐྱོད་པ་དང་
སྟེང་འོག་གི་ཁྲོ་བོ་གཉིས་སྤྱན་འདྲེན་པ་ཀུན་མཁྱེན་གོང་མའི་བསྐྱེད་རིམ་གྱི་ཚིག་རིས་ལྟར་རོ།
ཡབ་ཉེར་གསུམ་ལས་མི་བསྐྱོད་པ་དང་སྟེང་འོག་གི་ཁྲོ་བོ་གཉིས་ཀྱིས་རེག་བྱ་རྡོ་རྗེ་མ། རྣམ་
སྣང་སོགས་བཞིས་སྤྱན་སོགས་བཞི། ཤར་དང་ཤར་ལྷོའི་སེམས་དཔའ་དང་ཁྲོ་བོ་བཞིས་
གཟུགས་རྡོ་རྗེ་མ། ལྷོ་དང་ལྷོ་ནུབ་ཀྱི་སེམས་དཔའ་དང་ཁྲོ་བོས་སྒྲ་རྡོ་རྗེ་མ། ནུབ་དང་ནུབ་བྱང་
གི་སེམས་དཔའ་དང་ཁྲོ་བོས་དྲི་རྡོ་རྗེ་མ། བྱང་དང་བྱང་ཤར་གྱི་སེམས་དཔའ་དང་ཁྲོ་བོས་རོ་རྡོ་
རྗེ་མ། སྤྱན་འདྲེན་པ་སྔ་མའི་རིགས་པ་དང་། དཀྱིལ་འཁོར་རྒྱལ་མཆོག་གི་གཙོ་བོ་འཕོ་བའི་
སྐབས་ལས་ཤེས་སོ། ཀུན་མཁྱེན་གོང་མའི་བསྐྱེད་རིམ་དུ་ཡབ་ཉེར་གསུམ་ལས་རིགས་ལྔས་
སྤྱན་སོགས་བཞི་དང་རེག་བྱ་རྡོ་རྗེ་མ། ས་སྙིང་སོགས་སེམས་དཔའ་བཞིས་རྡོ་རྗེ་མ་བཞི་སྤྱན་

འདྲེན་པ་ལས། ཁྲོ་བོ་བཅུ་དང་བྱང་སེམས་ལྷག་མ་བཞིས་ཡུམ་སྤྱན་འདྲེན་པ་མ་སྦྱར་ཀྱང་།
འོག་ཏུ་སྤྱན་འདྲེན་ལུགས་ཡབ་ཉེར་གསུམ་དང་། ཡུམ་དགུ་རྣམས་སྤྲོས་ཏེ། ཞེས་འབྱུང་བས་
ཁྲོ་བཅུ་དང་བྱང་སེམས་ལྷག་མ་བཞིས་ཀྱང་རང་འདྲ་སྤྲོ་བར་གསལ་ལོ། ལྕང་སྐྱ་རིན་པོ་ཆེའི་
བསྐྱེད་རིམ་དུ་རིགས་ལྔས་ཡུམ་ལྔ། ཡུམ་ལྔས་རིགས་ལྔ། རྡོ་རྗེ་མ་བཞིས་ས་སྙིང་སོགས་
བཞི། ཕྱོགས་མཚམས་ཀྱི་སེམས་དཔའ་དང་ཁྲོ་བོ་བཞིས་གཟུགས་རྡོ་རྗེ་མ་སོགས་བཞི་བཞི།
སྟེང་འོག་གི་ཁྲོ་བོ་གཉིས་ཀྱིས་རེག་བྱ་རྡོ་རྗེ་མ་གཉིས་སྤྲོས་ནས་འདུས་པའི་ལྷ་ཚོགས་སྤྱན་
འདྲེན་པར་གསུངས། དེ་ཐམས་ཅད་ལ་མཐའི་གསལ་བྱེད་སྤྲོས་ཞེས་པ་གཅིག་པུ་ལས་མ་བྱུང་
བས་ཡབ་ཀྱིས་ཡུམ་སྤྲོ་བ་ལྟ་བུ་ཞིག་འདུག་པ་ཡི་གེ་མ་དག་པའམ། གསུང་རྒྱུན་མི་འདྲ་བའི་
ཁྱད་པར་གང་ཡིན་དཔྱད་དགོས་སོ། རིགས་ལྔས་རང་འདྲ་སྤྲོས་ཏེ་ཡུམ་ལྔ་སྤྱན་འདྲེན་པ་
སོགས་ཀྱི་དོན་དུ་བྱས་ན་སྔ་མ་དང་མི་མཐུན་པ་ཆེར་མེད་དོ། དེ་ལྟར་ཡབ་རྣམས་ཀྱིས་རང་
འདྲ་ནམ་མཁའ་གང་བ་སྤྲོས་པས་ཡུམ་དང་ཡུམ་རྣམས་ཀྱིས་རང་འདྲ་སྤྲོས་པས་ཡབ་ནམ་
མཁའ་གང་བ་སྤྱན་དྲངས་པ་གཅིག་ལ་གཅིག་ཐིམ་གྱིས་འདུས་པའི་ལྷ་སོ་གཉིས་སུ་གྱུར་པ་
གདུང་ཟླུམ་གྱི་བར་སྣང་ལ་འཁོད། རང་འདྲ་གཉིས་པ་སྤྲོས་ཏེ་གསོལ་བ་བཏབ་པས་སྙོམས་
པར་ཞུགས། བདེ་སྟོང་གི་ངོ་བོ་ཞུ་བ་ཆ་སོ་གཉིས་སུ་གྱུར་ནས་ལུས་དཀྱིལ་གྱི་ལྷ་རྣམས་ལ་
ཐིམ་པས་སྐུ་གང་། ཕྱིར་སྤྲོས་པས་གཞིའི་རྡོར་སེམས་ཀྱི་སྐུ་གང་བས་སྐུ་གསུང་ཐུགས་དབྱེར་
མི་ཕྱེད་པའི་རྡོ་རྗེ་འཆང་ཐོབ་པར་མོས་ལ་སྔགས་ཀྱིས་ང་རྒྱལ་བཟུང་། དེ་དག་ནི་རྩ་རྒྱུད་ལས།
རྡོ་རྗེའི་དཀྱིལ་འཁོར་དབུས་གནས་པས། །ཧཱུྃ་ཞེས་བྱ་བ་རབ་ཏུ་བསྒོམ། །ཞེས་སོགས་དང་།
ལེའུ་དྲུག་པར། རྡོ་རྗེ་གསུམ་པོ་དེ་བཞིན་གཤེགས་པས་གསང་། །ཞེས་སོགས་ཀྱིས་བསྟན་
ལ། ལེའུ་གཉིས་པར་ཁྱེད་ཀྱིས་སེམས་ལུས་ལྟ་བུ་དང་། ལུས་སེམས་ལྟ་བུ་དང་། སེམས་
ཚིག་ཏུ་བརྗོད་པ་ལྟ་བུར་བསྐྱེད་ཅིག་ཅེས་པ་དྲང་དོན་དུ་བཤད་པས་བསྟན་ཏེ། ལྟ་བུ་ཞེས་པ་

རྣམ་པ་ལ་བྱས་ནས་སྒོ་གསུམ་རྡོ་རྗེ་གསུམ་གྱི་རྣམ་པར་བསྐྱེད་ཅིག་ཅེས་པ་གསུམ་ཀ་ལ་སྦྱར་
བས་སོ་སོ་བ་དང་། བསྐྱེད་ཅིག་ཅེས་པ་གཅིག་ཐུན་མོང་དུ་སྦྱར་བས་ཐུན་མོང་དུ་བྱིན་གྱིས་
བརླབས་པ་སྟོན་ཏོ། སངས་རྒྱས་ཀུན་གྱི་སྐུ་གང་ཡིན། །སོགས་སྨོན་ལམ་ཤོ་ལོ་ཀ་གསུམ་
རྒྱུད་ཀྱི་ལེའུ་བདུན་པ་དང༌། དཔལ་ལྡན་སངས་རྒྱས་སྐུ་འཆང་བ། །སོགས་གསོལ་འདེབས་
རྣམས་ལེའུ་བཅུ་གཅིག་པ་ལས་འབྱུང་ཞིང་། སྔགས་ཚན་པ་གསུམ་ཀྱང་ལེའུ་དྲུག་པའི་རྒྱུད་
ཚིག་ཡིན་པས་ཚིག་དོན་སྒྲོན་གསལ་མཆན་སྦྲགས་ལས་ཤེས་སོ། ། ༈ བཞི་པར་སེམས་
དཔའ་སུམ་བརྩེགས་བྱ་བ་ནི། རང་དམ་ཚིག་སེམས་དཔའ་རྡོ་རྗེ་འཆང་དུ་གསལ་བའི་ཐུགས་
ཀར་ཡེ་ཤེས་སེམས་དཔའ་ཆོ་ག་ལྟར་ལ། ཁ་སྦྱོར་ནི་སྙོམས་པར་འཇུག་པ། ལུས་རྒྱས་པ་
རིགས་བདག་གི་སྐབས་སུ་འབྱུང་བ་དང་འདྲ། དེའི་ཐུགས་ཀར་ཟླ་བ་ལ་རྡོ་རྗེ་སྔོན་པོ་རྩེ་ལྔ་
པའི་ལྟེ་བར་ཏིང་ངེ་འཛིན་སེམས་དཔའ་ཧཱུཾ་ཡིག་སྔོན་པོ། ཐོག་མེད་ནས་རྒྱུན་མི་འཆད་དུ་འོང་
བའི་མི་ཤིགས་པའི་རླུང་གི་བཞོན་པ་ཅན་གྱི་ལྷན་སྐྱེས་ཀྱི་སེམས་སམ་གཉུག་སེམས་ཀྱི་རང་
བཞིན་ཡིན་པས་རྟག་ཏུ་འཆར་བ། དཔེ་ཁ་ཅིག་ཏུ་རྟག་ཏུ་འཚེར་བ་ཞེས་བཅོས་པ་ལྟར་ན་འོད་
འཕྲོ་བའི་དོན་དུ་འགྲོ་བས། ད་དུང་དྲག་ཏུ་འཚེར་བ་བྱས་ན་བདེ་བ་ལྟར་སྣང་ཡང་། འདིའི་ཐད་
ཀྱི་རྩ་རྒྱུད་ལེའུ་བཅུ་པ་ལས། ཡི་གེ་མཆོག་ཏུ་གྱུར་པའི་ཚིག དེ་ཡི་དབུས་སུ་བསམ་པར་
བྱ། །རྡོ་རྗེ་ཆེན་པོ་རྩེ་ལྔ་པ། །རྟག་ཏུ་སྦྱོར་བས་རྣམ་པར་བསྒོམ། །ཞེས་རྟག་ཏུ་ཞེས་པ་
ཚིག་ཟིན་ལ་ཐོན་འདུག་ཅིང་། མར་མེ་ཆེན་པོ་ལྟ་བུ་སོགས་ཀྱིས་ཀྱང་འོད་འཚེར་བ་གསལ་
བོར་བསྟན་པས་མིན་པ་འདྲའོ། མི་ཤེས་པའི་མུན་པ་འཇོམས་པའི་འོད་དང་འོད་ཟེར་འབར་བ་
ནི། འཇིགས་བྱེད་ཀྱི་ཆོ་གར་འོད་ཟེར་ལྔ་འཕྲོ་བ་ཞེས་པ་དང་འདྲ་སྟེ་གལ་ཆེན་པོ་ཡིན། སེམས་
དཔའ་སུམ་བརྩེགས་ཀྱིས་ལུས་ངག་ཡིད་གསུམ་རགས་ཕྲ་ཤིན་ཏུ་ཕྲ་བ་གསུམ་སྦྱོང་བ་བླ་མའི་
གསུང་བཤད་ཡིན་པས་འདི་གནད་ཆེ། མདོ་ལུགས་ཉན་རང་དགྲ་བཅོམ་པས་ལས་ཉོན་གྱིས་

བསྐྱེད་པའི་ལུས་ཕྱིས་མི་ལེན་ཀྱང་ཤེས་སྒྲིབ་ཅུང་ཟད་ཀྱང་མ་སྤངས་པས་དེས་བསྐྱེད་པའི་
ཡིད་ལུས་འཁོར་བ་ཕྲ་མོ་སྦྱངས་མ་ནུས། མ་རིག་བག་ཆགས་ཀྱི་ས་ནི་ཉོན་སྒྲིབ་ཀྱི་བག་
ཆགས་ཤེས་སྒྲིབ་ཀྱིས་བསྡུས་པ། དེས་བསྐྱེད་པའི་ཡན་ལག་བཅུ་གཉིས་ཀྱི་གཞི་བྱེད་པས་ས་
ཞེས་བརྗོད་པ་ཁས་ལེན་གྱི་རྒྱུན་ཡིན། རྒྱུད་བླ་མ་ལས། འཕགས་པས་ན་དང་རྒ་བ་དང་།
ཞེས་སོགས་ལྟར་ས་དང་པོར་ཐབས་ཁྱད་པར་ཅན་གྱིས་ཟིན་པའི་སྟོང་ཉིད་མངོན་སུམ་དུ་
རྟོགས་པའི་ཡེ་ཤེས་སྟོབས་ཆེ་བས་ལས་ཉོན་གྱི་སྐྱེ་བ་ཟད་པར་སྤངས། ས་བརྒྱད་པར་ཉོན་
སྒྲིབ་སྤངས་ནས་ཤེས་སྒྲིབ་སྤོང་བའི་མགོ་རྩོམ་ཞིང་མ་རིག་བག་ཆགས་ཀྱི་སས་བསྐྱེད་པའི་རྡོ་
རྗེའི་ལུས་དང་པོར་ཐོབ། དེ་ཤེས་སྒྲིབ་སྤངས་པའི་རིམ་པས་ཇེ་བཟང་དུ་སོང་སྟེ་རྒྱུན་མཐའི་
ལུས་ལོངས་སྐུའི་མཚན་དཔེའི་སྐུའི་རིགས་འདྲའི་རྒྱུར་བཤད། དེ་ལྟར་ལུས་ངག་ཡིད་གསུམ་
རགས་ཕྲ་མདོའི་ལམ་གྱིས་སྦྱོང་ཡང་ཤིན་ཏུ་ཕྲ་བ་སྦྱོང་མི་ནུས། ས་བཅུ་སྲིད་པ་ཐ་མ་པ་དེས་
ཤེས་སྒྲིབ་ཕལ་ཆེར་སྤངས་ཟིན་པས་རང་ལམ་གྱིས་མ་དག་པའི་སྒྱུ་ལུས་མན་ཆད་ཀྱི་དོད་
ཐུབ། དེ་ལ་ཕྱོགས་བཅུའི་རྒྱལ་བ་རྣམས་ཀྱིས་དབང་གསུམ་པ་དངོས་དབང་དུ་བསྐུར་ཏེ་ཤིན་
ཏུ་ཕྲ་བའི་སེམས་ལྷན་སྐྱེས་ཀྱི་བདེ་བའི་ངོ་བོར་སོང་བ་དེས་སྟོང་ཉིད་མངོན་སུམ་དུ་རྟོགས་
པའི་དོན་གྱི་འོད་གསལ་ཐོབ་པ་ན་རླུང་ཕྲ་མོ་ཐིམ་པས་ཤེས་སྒྲིབ་ཕྲ་བ་སྤངས་ཏེ་ལུས་ངག་ཡིད་
གསུམ་ཤིན་ཏུ་ཕྲ་བ་སྦྱོང་ནུས་པས། གྲུབ་མཐའ་རྩ་བར། མདོ་སྔགས་གཉིས་ཀས་ཉོན་སྒྲིབ་
ཀུན་ཟད་ནུས། །ཤེས་སྒྲིབ་ཆུང་ཕྲ་སྔགས་ལས་མདོས་མི་ནུས། །ཞེས་གསུངས། དེའི་རྒྱུ་
མཚན་མདོ་ལས་གདུལ་བྱའི་དབང་གིས་ཡུལ་སྟོང་ཉིད་གསལ་བར་བསྟན་ཀྱང་ཡུལ་ཅན་བདེ་
ཆེན་གྱི་ཡེ་ཤེས་སྦས། སྤང་བྱ་ཤེས་སྒྲིབ་རྫོགས་པར་བསྟན་ཀྱང་དེའི་བཞོན་པའི་རླུང་དང་
གཉེན་པོ་ཤིན་ཕྲའི་སེམས་བདེ་ཆེན་གྱི་ངོ་བོར་བསྐྱེད་དེ། དེས་སྟོང་ཉིད་རྟོགས་པ་སྦས་པ་
དང་། འདིའི་སེམས་དཔའ་སུམ་བརྩེགས་ལྟ་བུ་ལ་ཡང་དམ་ཚིག་སེམས་དཔའ་རགས་པ་གནས་

སྐབས་པའི་ལུས། ཡེ་ཤེས་སེམས་དཔའ་ཤིན་ཏུ་ཕྲ་བའི་རླུང༌། ཏིང་ངེ་འཛིན་སེམས་དཔའ་
ཤིན་ཏུ་ཕྲ་བའི་སེམས་དང་ཆོས་མཐུན་ཞིང་། དེ་ལྟར་བསྒོམ་པས་ད་ལྟ་ནས་གཞིའི་སེམས་
དཔའ་གསུམ་སྦྱོང་། ལམ་འབྲས་ཀྱི་སེམས་དཔའ་གསུམ་འགྲུབ་པའི་དགེ་རྩ་སྨིན་པ་ལྟ་བུས་
མཚོན་ནས་བྱང་ཆུབ་མྱུར་དུ་འགྲུབ་པའི་ཐབས་ཟབ་མོ་མང་བོས་གྲངས་མེད་གསུམ་གྱི་ཚོགས་
ལ་མི་ལྟོས་པར་ཚེ་གཅིག་ཉིད་ལ་སངས་རྒྱས་འགྲུབ་པའི་གནད་དང་རྟེན་འབྲེལ་ཉམས་ལེན་རེ་
རེ་ལའང་ཚང་བ་སོགས་ཡིན་ཏེ། དེ་ཉིད་ལས། ཡུལ་མཆོག་བསྟན་ཀྱང་ཡུལ་ཅན་མཆོག་སྤས་
བཞིན། ། དྲི་གཙོ་བསྟན་ཀྱང་གཉེན་པོ་མཆོག་སྦས་ཕྱིར། །ཞེས་དང་། ཐབས་ཟབ་མང་ཕྱིར་
ལམ་ལའང་མྱུར་བུལ་ཆེ། །ཞེས་སོ། འདི་དག་ནི་ལེའུ་བཅུ་གཉིས་པར། རྣམ་པ་ཀུན་གྱི་
མཆོག་ལྡན་པའི། བདག་ཉིད་སྐུ་གསུང་ཐུགས་རྡོ་རྗེའི། །དམ་ཚིག་ཐུགས་ཀར་ཡེ་ཤེས་
དང༌། །ཞེས་དང་། ལེའུ་བཅུ་པ་སྔར་དྲངས་པ་དང་། བཅུ་གཅིག་པར། སངས་རྒྱས་དཀྱིལ་
འཁོར་དབུས་གནས་པར། །མི་བསྐྱོད་རྡོ་རྗེ་རབ་བསྒོམ་བྱ། །སྙིང་གར་ཡི་གེ་ཧཱུྃ་བསམ་
ནས། །སེམས་ནི་ཐིག་ལེར་གྱུར་པར་བཞག ཅེས་པ་དྲང་དོན་དུ་བཤད་པས་བསྟན་ཏོ། ། ༈
ལྔ་པ་རིགས་བདག་གི་རྒྱབ་བཏབ་པ་ནི། ཆོ་ག་གཞན་ལ་དབང་ལྷ་སྤྱན་དྲངས་ཏེ་ཆུ་དབང་
བསྐུར་བའི་ལྷག་མས་རིགས་བདག་འགྲུབ། འདིར་ཐོག་མར་རིགས་བདག་བསྐྱེད་དེ་ཡབ་ཡུམ་
སྙོམས་པར་ཞུགས་པའི་བདུད་རྩིའི་རྒྱུན་གྱིས་དབང་བསྐུར་བ་ཡིན་པས་རང་རྡོ་རྗེ་འཆང་དུ་
གསལ་བའི་སྤྱི་བོར་བླ་མའི་ངོ་བོ་རྡོར་སེམས་དཀར་པོ་རྡོར་དྲིལ་འཛིན་པས་རང་འདྲའི་ཡུམ་
རྡོ་རྗེ་དབྱིངས་ཀྱི་དབང་ཕྱུག་མ་ལ་འཁྱུད་པ། ཡབ་ཡུམ་སྙོམས་པར་ཞུགས་པའི་ཡེ་ཤེས་ཀྱི་
བདུད་རྩིའི་རྒྱུན་གྱིས་དབང་བསྐུར་བས་དྲི་མ་ཐམས་ཅད་དག་པར་བསམ། ཐུགས་ཀར་ཟླ་
གདན་ལ་ཧཱུྃ་གི་མཐར་སྔགས་ཕྲེང་བཀོད་ནས་ཡིག་བརྒྱ་བཟླས་ཀྱང་ཆོག་ལ། རྒྱས་པར་བྱེད་
ན། རང་རྡོ་རྗེ་འཆང་དུ་གསལ་བའི་སྤྱི་བོའི་ཨོ་ལས་འོད་ཟེར་སྣེ་མོ་ལ་ཨོཾ་དཀར་པོ་ཡོད་པ་

དཔག་མེད་འཕྲོས། ཕྱོགས་བཅུའི་རྒྱལ་བ་ཐམས་ཅད་ཀྱི་སྤྱི་བོའི་ཨོ་ལ་ཕོག་པས་དེ་ཐམས་ཅད་
སྐུ་རྡོ་རྗེ་རྣམ་སྣང་གི་ལྷའི་ཚོགས་ནམ་མཁའ་གང་བའི་རྣམ་པར་སྤྱན་དྲངས། སྙོམས་པར་ཞུགས་
པས་བདེ་སྟོང་གི་ངོ་བོར་ཞུ་བ་རང་གི་སྤྱི་བོ་ནས་ཞུགས། ཡེ་ཤེས་སེམས་དཔའི་སྤྱི་བོ་ནས་
ཐིམ་པས་སྐུ་གང་། ཕྱིར་ཐོན་ནས་དམ་ཚིག་སེམས་དཔའི་སྐུ་གང་། ལྷག་མ་སྤྱི་བོར་ལུད་པ་
ལས་རྡོ་རྗེ་སེམས་དཔའ་ཡབ་ཡུམ་སྔར་ལྟར་བསྐྱེད་པ་ནི་ལུས་རྒྱས་པར་བྱེད་པའི་རྣལ་འབྱོར་
ཏེ་དེས་རིགས་བདག་གི་རྒྱས་གདབ་གྲུབ། ཡང་རང་གི་མགྲིན་པའི་ཨཱལས་འོད་ཟེར་སྣེ་མོ་ལ་
ཨ༔དམར་པོ་ཡོད་པ་དཔག་མེད་འཕྲོས། ཕྱོགས་བཅུའི་སངས་རྒྱས་ཐམས་ཅད་ཀྱི་མགྲིན་པའི་
ཨཱལ་ཕོག་པས་དེ་ཐམས་ཅད་གསུང་རྡོ་རྗེ་འོད་དཔག་མེད་ཡབ་ཡུམ་ཀྱི་ལྷའི་ཚོགས་ནམ་
མཁའ་གང་བའི་རྣམ་པར་སྤྱན་དྲངས། སྙོམས་པར་ཞུགས་པས་བདེ་སྟོང་གི་ངོ་བོར་ཞུ་བ་རང་
གི་སྤྱི་བོ་ནས་ཞུགས། ཡེ་ཤེས་སེམས་དཔའི་སྐུ་གང་། ཕྱིར་ཐོན་ནས་དམ་ཚིག་སེམས་དཔའི་
སྐུ་གང་། ལྷག་མ་སྤྱི་བོར་ལུད་པ་ལས་རིགས་བདག་གི་ཐུགས་ཀར་ཟླ་གདན་གྲུབ་པ་ནི་ངག་
རྒྱས་པར་བྱེད་པའི་རྣལ་འབྱོར་རོ། ཡང་རང་གི་ཐུགས་ཀའི་ཧཱུཾ་ལས་འོད་ཟེར་སྣེ་མོ་ལ་ཧཱུཾ་སྔོན་
པོ་གནས་པ་དཔག་མེད་སྤྲོས། མཁའ་ཁྱབ་ཀྱི་རྒྱལ་བ་ཐམས་ཅད་ཀྱི་ཐུགས་ཀའི་ཧཱུྃ་ལ་ཕོག་
པས་དེ་ཐམས་ཅད་ཐུགས་རྡོ་རྗེ་མི་བསྐྱོད་པའི་ལྷ་ཡབ་ཡུམ་གྱི་རྣམ་པར་སྤྱན་དྲངས་པ་སྙོམས་
པར་ཞུགས། བདེ་སྟོང་གི་ངོ་བོར་ཞུ་བ་རང་གི་སྤྱི་བོ་ནས་ཞུགས། ཡེ་ཤེས་སེམས་དཔའི་སྐུ་
གང་། ཕྱིར་ཐོན་ནས་དམ་ཚིག་པའི་སྐུ་གང་། ལྷག་མ་སྤྱི་བོར་ལུད་པ་ལས་རིགས་བདག་གི་
ཐུགས་ཀའི་ཟླ་གདན་གྱི་སྟེང་ཧཱུཾ་ཡིག་གྲུབ་པ་ནི་ཡིད་རྒྱས་པར་བྱེད་པའི་རྣལ་འབྱོར་རོ། སླར་
ཡང་རང་གི་ཐུགས་ཀའི་ཧཱུཾ་གི་ནཱ་ད་ལས་འོད་ཟེར་སྣེ་མོ་ལ་ཧཱུྃ་ཡིག་ཡོད་པ་དཔག་མེད་འཕྲོས།
ཕྱོགས་བཅུའི་སངས་རྒྱས་ཐམས་ཅད་ཀྱི་ཐུགས་ཀར་ཕོག་པས་དེ་ཐམས་ཅད་སྐུ་གསུང་
ཐུགས་དབྱེར་མི་ཕྱེད་པའི་རྡོ་རྗེ་འཆང་ཡབ་ཡུམ་གྱི་རྣམ་པར་སྤྱན་དྲངས་ཏེ་སྙོམས་པར་

ཞུགས། བདེ་སྟོང་གི་ངོ་བོར་ཞུ་བ་རང་གི་སྤྱི་བོ་ནས་ཞུགས། ཡེ་ཤེས་སེམས་དཔའི་སྐུ་གང་།
ཕྱིར་ཐོན་ནས་དམ་ཚིག་སེམས་དཔའི་སྐུ་གང༌། ལྷག་མ་སྤྱི་བོར་ལུད་པ་ལས་རིགས་བདག་གི་
ཐུགས་ཀའི་ཟླ་གདན་གྱི་སྟེང་ཧཱུྃ་གི་མཐར་ཡིག་བརྒྱའི་སྔགས་ཕྲེང་གྲུབ་པ་ནི་ལུས་ངག་ཡིད་
གསུམ་ཐུན་མོང་དུ་རྒྱས་པར་བྱེད་པ་ཡིན་པས་གཞི་ལམ་འབྲས་གསུམ་གྱི་སེམས་དཔའ་
གསུམ་རིམ་བཞིན་སྦྱོང་བ་དང་། མཉེས་པར་བྱེད་པ་དང༌། ཐོབ་པར་བྱེད་པས་དབང་བཞི་
བསྐུར་བ་དང་དོན་འདྲ་བར་གསུངས། ཧཱུཾ་ཡིག་སྔགས་ཕྲེང་དང་བཅས་པ་ལས་བདུད་རྩིའི་རྒྱུན་
དཔག་ཏུ་མེད་པ་བབས། ཐོག་མེད་ནས་བསགས་པའི་ལས་ཉོན་སྡིག་སྒྲིབ་དང་བཅས་པ་མུན་
ཁུང་དུ་སྒྲོན་མེ་སྦར་བ་ལྟར་དག་སྟེ་ལུས་སེམས་བདེ་བ་ཆེན་པོའི་ངོ་བོར་རོ་གཅིག་ཏུ་གྱུར་པའི་
མོས་པ་དང་བཅས་དམིགས་པ་འདི་ལྟར་ཡིག་བརྒྱ་བཟླས་ན་གཞན་ལས་ཁྱད་པར་འཕགས་
པའི་ཟབ་ཁྱད་ཡོད་ཅེས་སྲད་རྒྱུད་རྡོ་རྗེ་འཆང་གིས་ཀུན་མཁྱེན་འཇམ་དབྱངས་བཞད་པ་ལ་
སྙན་བརྒྱུད་དུ་གནང་བ་ཡིན། འདི་ནི་རྩ་རྒྱུད་ལེའུ་བཅུ་གཉིས་པ་ལས། རྡོ་རྗེ་འཛིན་མཆོག་ཅོད་
པན་ལའོ། །སངས་རྒྱས་རྣམས་ནི་ཚིམ་བྱེད་པའི། །དམ་ཚིག་འདི་ནི་དམ་པའོ། །ཞེས་པས་
བསྟན་ཏོ། ། ༈ བཞི་པ་དེ་འདྲ་བའི་སྐུ་གསུམ་གྱི་གོ་འཕང་ཡང་འདོད་ཆགས་ཀྱི་ཆོས་ཀྱིས་
ཐོབ་པར་བསྟན་པའི་ཕྱིར་རིག་མ་འདུ་བྱ་ཞིང་བྱིན་གྱིས་བརླབས་ཏེ་རྗེས་ཆགས་དང་མཆོད་པ་
བྱ་བ་ནི། འདི་མན་ཆད་རང་ཉིད་སྤྲུལ་སྐུ་རྡོ་རྗེ་འཆང་ལུས་ལ་ལྷ་སོ་གཉིས་བཀོད་པའི་ཡབ་
རྐྱང་ཡིན་པས། སྐབས་འདིར་རིག་མ་འདུ་བྱ་བ་རྣམ་སྣང་གི་རིགས་ཀྱི་སྒྲུབ་པ་པོ་ལ་བཙོ་བླག་
མཁན། རིན་འབྱུང་ལ་ཕྲེང་རྒྱུས་མཁན། འོད་དཔག་མེད་ལ་གར་མཁན། དོན་གྲུབ་ལ་བཟོ་བྱེད་
མཁན། མི་བསྐྱོད་པའི་རིགས་ལ་གདོལ་པའམ་རིགས་ངན་གྱི་བུ་མོ་སྨེ་ཤ་ཅན་དགོས་པས་
རང་གི་སྙིང་ག་ནས་ཡེ་ཤེས་ཀྱི་གཟུང་ཆ་རང་རིགས་ཀྱི་ཐ་མལ་པའི་བུ་མོ་ཞིག་གི་རྣམ་པར་
ཐོན། སྟོང་པར་སྦྱངས། ཆོ་ག་གསུམ་གྱིས་རེག་བྱ་རྡོ་རྗེ་མར་བསྐྱེད། དེའི་ལུས་ལ་ས་བོན་

ལས་ལྷ་ཉེར་དགུ་ཆོ་ག་ལྟར་བཀོད། བྱམས་འཇམ་དབྱངས་ཀུན་བཟང་གསུམ་གྱི་ཡུམ་རྩ་རྒྱུད་
ལས་དངོས་སུ་མ་གསུངས་པས་འདིར་མ་བཀོད་ལ། སྤྱན་སོགས་ལྷ་མོ་བཞི་དང་། རྡོ་རྗེ་མ་ལྔ་
ཡུམ་དང་ལྟ་ཕྱོགས་མཐུན་པ་ལ་ཡབ་ཀྱིས་ཕར་འཁྱུད་པ། ཁྲོ་མོ་བཅུ་ནི་ཁྲོ་བཅུའི་ཡུམ་ཡིན་
པས་འདུས་པའི་ལྷ་གྲངས་སུ་མི་གཏོགས་པའི་ཟུར་པ་མིན་པས་ཞལ་ཕྱག་སྐུ་མདོག་ཕྱག་
མཚན་སོགས་དེ་དང་འདྲ། གནོད་མཛེས་དང་རྡོ་རྗེ་ས་འོག་དོན་གཅིག་པ་ཡུམ་ས་འཛིན་ལྷ་མོ་
ཞེས་པའི་མཚན་གྱིས་ཀྱང་ཤེས། ལས་རྒྱ་ཡིན་ན་རང་གིས་ཕུང་སོགས་ལྷར་བསྐྱེད་པས་ཡུམ་
གྱི་ལུས་དཀྱིལ་དུ་འགྱུར་བ་ཡོད་ཀྱང་། ཡེ་རྒྱ་ལ་སྒྲུབ་གཞི་བློས་བཅོས་པ་ཙམ་ལས་མེད་པས་
ལུས་ལ་ལྷ་བཀོད་པ་ཙམ་ཡིན། འོན་ཀྱང་ལྷ་ཐམས་ཅད་རྒྱུད་གཅིག་པས་ཡབ་ལ་བསྐྱེད་པ་
དེས་ཐམས་ཅད་ལ་གོ་ཆོད་དོ། ། ༈ མཁའ་གསང་བྱིན་རླབས་ནི། ཡབ་ཡུམ་གྱི་མཁའ་གསང་
སྟོང་པར་སྦྱངས་ཏེ་ཕྱི་ཐ་མལ་པའི་རྟགས་ལ་ནང་རྡོ་རྗེ་དང་པདྨ། རྡོ་རྗེའི་དབུས་རྭ་དང་པདྨའི་
སྦུབས་འོད་ཟེར་གྱི་སྦུ་གུ། བུ་ག་ཐུར་སེལ་གྱི་རླུང་མཚོན་པའི་ཡི་གེ་ཕཊ་སེར་པོ་འགོ་ནང་
བསྟན་གྱིས་བཀག་པས་ཐུར་སེལ་གྱི་རླུང་རེངས་པར་བྱས་ཏེ་བྱང་སེམས་ཕྱིར་འཕོ་བ་འགོག
ཁ་དོག་ཐུར་སེལ་གྱི་རླུང་དང་མཐུན་པར་སེར་པོ་བྱས། སྟོན་པས་རྒྱུད་གསུངས་པའི་ཚེ་འཁོར་
རྒྱལ་སྲས་དཔག་མེད་བཞུགས་ཀྱང་རྗེས་ཆགས་ཀྱི་ང་རྒྱལ་རིན་འབྱུང་དང་། མཆོད་པའི་ང་
རྒྱལ་དོན་གྲུབ་ཀྱིས་མཛད་པ་དང་ཆོས་མཐུན་པར་འདིར་རིན་འབྱུང་དང་དོན་གྲུབ་ཏུ་གྱུར་ཞེས་
ཡོད་ཀྱང་། དེ་དང་དེའི་ང་རྒྱལ་འཛིན་པ་ལས་རྡོ་རྗེ་འཆང་གི་སྐུའི་རྣམ་པ་བསྒྱུར་བ་མིན། རིན་
འབྱུང་གི་ང་རྒྱལ་གྱིས་འཁྱུད་པ་སོགས་རྗེས་ཆགས་ཀྱི་སྦྱོར་བ་བརྩམས་ལ། དེ་བཞིན་གཤེགས་
པ་ཐམས་ཅད་ཀྱི་རྗེས་སུ་ཆགས་པའི་བདག་ཉིད་ཀྱི་རྡོ་རྗེ་ངའོ་ཞེས་ང་རྒྱལ་བཟུང་། དེ་ནས་རྡོ་
རྗེ་འཆང་གི་ང་རྒྱལ་དུ་འཕོས་ལ་ཧཱུྃ་ཞེས་ངག་ཏུ་བརྗོད་ཅིང་སྙོམས་པར་འཇུག་པའི་ལས་ལ་
གནས་པས་ཡབ་ཡུམ་གྱི་ཁམས་རྒྱས་ཏེ་རྡོ་རྗེ་དང་པདྨའི་ནང་རིགས་ལྔ་ཡེ་ཤེས་ལྔའི་རང་

བཞིན་འོད་ཟེར་རྣམ་པ་ལྔས་གང་སྟེ་བདེ་སྟོང་གི་ཡེ་ཤེས་ཐོབ། རྒྱུད་པ་བསམ་གཏན་སེངྒེ་ཚང་
གིས་འདི་ལ་ཧཱུྃ་ཞེས་གདངས་རིང་པོ་གནང་བ་ཕྱིས་རྒྱུད་དུ་མེད་ཀྱང་འགྲེལ་པ་བཞི་སྦྲགས་སོགས་
ལས་ཧཱུྃ་གླུར་བླངས་ཞེས་འབྱུང་ངོ༌། དེ་ནས་དོན་གྲུབ་ཀྱི་ང་རྒྱལ་གྱིས་ཕཊ་ཅེས་བརྗོད་པས་
ཡིད་ཀྱིས་ཐིག་ལེ་ཡུངས་འབྲུ་ཙམ་པདྨར་ཕབ་པས་ལུས་དཀྱིལ་གྱི་ལྷ་རྣམས་བདེ་ཆེན་གྱིས་
མཆོད་པས་ཟག་མེད་ཀྱི་བདེ་བ་དང་ཡིད་བདེ་བ་ཐོབ། དེ་བཞིན་གཤེགས་པ་ཐམས་ཅད་ཀྱི་
མཆོད་པ་རྡོ་རྗེའི་བདག་ཉིད་དེ་ངའོ་ཞེས་ང་རྒྱལ་བཟུང་། བདག་བསྐྱེད་ལ་འདི་ཙམ་ལས་མ་
བྱུང་ཡང་མདུན་བསྐྱེད་ཀྱི་གསང་མཆོད་སྐབས་ལྟར་བྱང་སེམས་ཀྱི་རྡུལ་ཕྲ་རབ་ལས་གྲུབ་པའི་
ཡུམ་གྱིས་ཡབ་དང་ཡབ་ཀྱིས་ཡུམ་ནམ་མཁའ་ཁྱབ་པ་སྤྲོས་ཏེ་སྙོམས་པར་ཞུགས་པས་མཆོད།
དང་སྦྱོར་ཙམ་བྱེད་ན་སྐབས་འདིར་ལྷ་མི་བཞུ་བར་ལུས་དཀྱིལ་གྱི་ལྷ་སོ་སོའི་ཐུགས་ཀར་
སྔགས་ཕྲེང་བཀོད་ནས་བཟླས་པ་དང་མཆོད་བསྟོད་བདུད་རྩི་མྱང་བ་ཉེར་བསྡུ་སོགས་བྱའོ། དེ་
དག་སྨོན་ལམ་ལས། གང་དུ་འཚང་རྒྱའི་ཞིང་ཀུན་དག་བྱས་ནས། །ཞེས་པས་གཞལ་ཡས་
ཁང་བསྡུས་ཏེ། མ་དག་པའི་ཞིང་སྦྱངས་ནས་དག་པའི་གཞལ་ཡས་ཁང་འགྲུབ་པས་མདོ་
ལུགས་ཀྱི་ཞིང་དག་སྦྱོར་བའི་ཉམས་ལེན་ཚང་། དེར་ནི་སྐུ་གསུམ་གོ་འཕང་མངོན་གྱུར་པའི། །
སོགས་རྐང་པ་བདུན་གྱིས་སྐུ་གསུམ་ལམ་འཁྱེར་གྱི་ཏིང་འཛིན། རྡོ་རྗེ་མཆོག་ཅེས་རྡོ་རྗེ་བཞི་
བསྐྱེད་ཀྱི་ཆོ་གའི་ཆིངས་དང་། ཐ་མལ་གྱི་སྐྱེ་ཤི་བར་དོ་གསུམ་སྦྱོང་བྱེད་དང་པོ་སྦྱོར་བའི་ཏིང་
འཛིན་བསྟན། རང་དོན་ཕུན་ཚོགས་དེ་ཡི་མྱུར་བའི་ལམ། །ཞེས་ཤོ་ལོ་ཀས་རང་དོན་ཕུན་
ཚོགས་སྐུ་གསུམ་གྱི་གོ་འཕང་མངོན་དུ་བྱས་ནས་གཞན་དོན་ཕུན་ཚོགས་སྒྲུབ་པའི་མྱུར་ལམ་
ནི། གྲུབ་མཐའ་རྩ་བར། ཐབས་ཟབ་མང་ཕྱིར་ལམ་ལའང་མྱུར་བུལ་ཆེ། །གསུངས་པ་ལྟར་
འདོད་ཆགས་ཆེན་པོའི་ཚུལ་གྱི་ཏིང་ངེ་འཛིན་བདེ་བ་ཆེན་པོའི་ཡེ་ཤེས་བསྐྱེད་པའི་ཕྱི་ནང་གི་
ཐབས་རང་རིགས་ཀྱི་ཕྱག་རྒྱ་ལྷར་བསྐྱེད་ནས་མཁའ་གསང་བརླབ་སྟེ་རྗེས་ཆགས་དང་མཆོད་

པའི་ང་རྒྱལ་བཟུང་བ་རྣམས་བསྡུས་ནས་བསྟན་ཏོ། འདིར། འདོད་ཆགས་ཆེན་པོའི་ཚུལ་གྱི་
ཏིང་འཛིན་གྱིས། །ཞེས་པ་ལེའུ་དང་པོའི་རྒྱུད་ཚིག་ངོ་མ་ཡིན་པས་དེ་དང་། བཅུ་བདུན་པར་
འདོད་པ་ཐམས་ཅད་ལོངས་སྤྱོད་པའི་དཔལ་གྱི་ཏིང་འཛིན་དང་། ལེའུ་བདུན་པར། དབང་པོ་
གཉིས་ནི་མཉམ་སྦྱོར་བས། །སོགས་ཀྱིས་མཁའ་གསང་བརླབ་སྟེ་སྙོམས་འཇུག་གི་ཚུལ་དང་
བཅོ་ལྔ་པར། སྨེ་ཤ་ཅན་གྱི་བདག་ཉིད་ཆེ། །སོགས་ཀྱིས་ཕྱག་རྒྱའི་མཚན་ཉིད་བསྟན་ཏོ། ། ༈
གཉིས་པ་སྐུའི་མཛད་པ་དང་མཐུན་པར་དཀྱིལ་འཁོར་རྒྱལ་མཆོག་གི་ཏིང་ངེ་འཛིན་བཤད་པ་
ལ། དང་སྦྱོར་ལ་སྐབས་འདིར་ལུས་དཀྱིལ་གྱི་ལྷ་མི་བཞུ་བར་མ་ཟད། བདག་བསྐྱེད་རྒྱས་པ་
ལའང་གསང་མཆོད་སྐབས་དང་། མདུན་བསྐྱེད་སྒྲུབ་ན་དེའི་མཆོད་པའི་སྐབས་དང་། བདག་
འཇུག་དང་དབང་བསྐུར་བ་ལ་ཕྱི་ནང་གི་དཀྱིལ་འཁོར་གཉིས་ཀ་སྟོན་དགོས་པས་གསང་
དབང་སྐབས་ལས་བཞུ་བ་མིན། དེས་ན་འདིར་ལུས་ཀྱི་ལྷ་ཐམས་ཅད་བདེ་བ་ཆེན་པོའི་ཡེ་
ཤེས་ཀྱི་མེས་གདུངས་བས་ཚིམ་སྟོབས་ཀྱིས་སྐུ་ལས་རྡུལ་ཆུ་ལྟར་བྱང་སེམས་ཀྱི་རྒྱུན་བབས།
ནོར་བུའི་བུ་གའི་ཕཊ་ཡིག་གི་ཟུར་ཡོད་ཙམ་ཕྱེ་ནས་ཡིད་ཀྱིས་བྱང་སེམས་ཀྱི་ཆ་ཤས་ཕྲ་མོ་
ཡུམ་གྱི་པདྨར་ཕབ་པ་རིགས་ལྔ་སོགས་ལྷ་ཐམས་ཅད་ཀྱི་འབྱུང་གནས་སུ་བསམ། འདིར་
ལས་རྒྱ་ཡིན་ཀྱང་བྱང་སེམས་ཡུམ་གྱི་པདྨར་དངོས་སུ་འཕོ་བ་མི་རུང་ངོ་། ཐིག་ལེ་ཡིད་ཀྱིས་
ཕབ་པ་དེ་ཡུམ་གྱི་ཐུགས་ཀར་ཆ་གཉིས་སུ་སོང་བའི་ཆ་གཅིག་ཧཱུྃ་ལས་གཞལ་ཡས་ཁང་
གདན་བཅས་ཤར་སྒོ་རང་ལ་བསྟན་པ། ཆ་གཅིག་གདན་དེ་རྣམས་ཀྱི་སྟེང་དུ་ཆ་སོ་གཉིས་སུ་
གྱུར། དེ་ལས་དབུས་ཀྱི་གདན་ལ་ཨོཾ་ཨཱཿཧཱུྃ་ཧཱུྃ་དང༌། དེའི་མདུན་དུ་ཨོཾ་ཨཱཁཾ་ཧཱུྃ། དེ་བཞིན་དུ་
ཤར་གྱི་གདན་ལ་ཨོཾ་ཨཱཿཨོཾ་ཧཱུཾ། ནས། གར་བུ་ཟླུམ་པོའི་འོག་གི་གདན་ལ་ཨོཾ་ཨཱཿཧཱུྃ་ཧཱུྃ་གི་བར་
འབྲུ་གསུམ་དང་ས་བོན་སྤེལ་བའི་སྔགས་སོ་གཉིས་སྔགས་ཕྲེང་ལྟར་ཟླུམ་སྐོར་མ་ཡིན་པར་
ལྷའི་ཞལ་ལྟ་ཕྱོགས་དང་མཐུན་པར་ཐད་བསྒྲིགས་སུ་བཀོད། དེ་ལས་རྡོ་རྗེ་སོགས་ཕྱག་མཚན་

སོ་གཉིས། དེ་ལས་གཙོ་བོ་མི་བསྐྱོད་པ་ཞི་བ་སོགས་ལྷ་སོ་གཉིས་བསྐྱེད་པ་ནི་སྒོ་བདུན་
བསྐྱེད་ཀྱི་དང་པོ་བསྐྱེད་པའི་སྒོའོ། འཇིགས་བྱེད་ཀྱི་དཀྱིལ་འཁོར་རྒྱལ་མཆོག་གི་ལྷ་ལ་རང་
གིས་ང་རྒྱལ་འཛིན་དགོས་ཀྱང་རང་ཉིད་ཅེས་མ་སྦྱར་ལ། འདིར་རང་ཉིད་ཅེས་ཚིག་ལ་ཐོན་
པར་བྱས་པ་སྒྱུ་ལུས་རྩལ་དུ་འདོན་པས་ཡིན། སྐྱབས་མགོན་རྡོ་རྗེ་འཆང་ནས་མི་བསྐྱོད་པ་
དང༌། རྡོ་རྗེ་འཆང་ལ་མུ་བཞི་གསུངས་ཀྱང་མཚན་གཞི་ཡིད་ལ་མ་ངེས། གཞན་ལ་དྲིས་པས།
དང་པོའི་མགོན་པོའི་གོ་སར་བཞུགས་པ་དེ་མི་བསྐྱོད་པ་ཁོ་ན། སྤྲུལ་སྐུ་རྡོ་རྗེ་འཆང་རྡོ་རྗེ་
འཆང་ཁོ་ན། བསྲུང་འཁོར་དང་དཀྱིལ་འཁོར་རྒྱལ་མཆོག་གི་ཞེ་སྡང་རྡོ་རྗེ་གཉིས་ཀ་ཡིན་ལ།
རྣམ་སྣང་སོགས་གཉིས་ཀ་མ་ཡིན་པ་ཞེས་གསུངས་ཟེར། དྭགས་པོའི་བསྐྱེད་རིམ་སོགས་སུ་
ལྷག་མོས་ཀྱི་གཙོ་བོ་རྡོ་རྗེ་འཆང་ཁོ་ན། ལུས་དཀྱིལ་དང་དཀྱིལ་འཁོར་རྒྱལ་མཆོག་གི་གཙོ་བོ་
མི་བསྐྱོད་པ་ཁོ་ན་ཞེས་འབྱུང་། དེ་ལྟར་ན་རེག་བྱ་རྡོ་རྗེ་མ་དང་། རྡོ་རྗེ་སྙེམས་མ་དང་། རྡོ་རྗེ་
དབྱིངས་ཀྱི་དབང་ཕྱུག་མ་སོགས་ལའང་མུ་རྩིའམ་དཔྱད་དོ། དཀྱིལ་འཁོར་རྒྱལ་མཆོག་གི་
ལྷའི་མཛད་པ་ནི། ཡུམ་གྱི་ཐུགས་ཀའི་གཞལ་ཡས་ཁང་གི་དབུས་ཀྱི་གཙོ་བོ་མི་བསྐྱོད་པ་དེ་
རང་རྡོ་རྗེ་འཆང་ཡབ་ཡུམ་གྱི་མཁའ་གསང་བརྒྱུད་དེ་ཡབ་ཀྱི་ཐུགས་ཀར་དྲངས། བཛྲ་དྷཱིཀ་
ཅེས་བསྐུལ་བས་རང་གི་ཐུགས་ཀ་ནས་ཐོན་ཏེ་མི་བསྐྱོད་པའི་དཀྱིལ་འཁོར་དཔག་མེད་ཕྱོགས་
བཅུར་འཕྲོ་བ་སྤྲོ་བའི་སྒོ། ཆོས་འཁོར་བསྐོར་བ་སོགས་སྤྱི་དང་། ཞེ་སྡང་སྦྱངས་པ་སྒོས་མཛད་
ཀྱིས་སེམས་ཅན་རྣམས་མི་བསྐྱོད་པའི་གོ་འཕང་ལ་བཀོད་པ་མཛད་པའི་སྒོ། སྤྲུལ་པ་རྣམས་
གཅིག་ཏུ་འདུས་པ་བསྡུ་བའི་སྒོ། ཕྱོགས་བཅུའི་མི་བསྐྱོད་པ་ཡེ་ཤེས་པ་དང་འདྲེས་པ་ནི་འདྲེས་
པའི་སྒོ། རིགས་བདག་རང་ཆས་སུ་ཡོད་པས་བྱང་སེམས་ཀྱིས་དབང་བསྐུར་བ་དབང་བསྐུར་
བའི་སྒོ། དེ་ཐམས་ཅད་སླར་བྱོན་ནས་རང་གི་མདུན་དུ་འདུག་པ་ལ་ང་རྒྱལ་བཞག །རང་གི་
སྙིང་གར་ཞུགས་པས་སྔར་གྱི་གདན་ཟླ་བ་དེ་ཉི་གདན་ལ་ཐིམ་པའི་སྟེང་རང་རྡོ་རྗེ་འཆང་ཞི་བ་

དེ་བསྲུང་འཁོར་གྱི་སྐབས་ལྟར་ཞེ་སྡང་རྡོ་རྗེར་གྱུར་པ་ལ་སྔར་གྱི་ཡུམ་རེག་བྱ་རྡོ་རྗེ་མས་
འཁྱུད་དེ་བཞུགས་པ་ནི་གདན་ལ་འཁོད་པའི་སྒོའོ། དེ་བཞིན་དུ་ལྷ་ཐམས་ཅད་ལ་སྒོ་བདུན་
བསྐྱེད་སྦྱར། ཤཱནྟི་པའི་སྙིམ་ཏོག་ལས། གལ་ཏེ་རྒྱལ་གཞན་དབུས་མར་གྱུར། །དེ་ཡི་གནས་
ལ་མི་བསྐྱོད་འགྱུར། །གང་ཚེ་འཁོར་གཙོ་སངས་རྒྱས་འགྱུར། །ཕྱུང་བ་དེ་ནི་བསྟིམས་པར་
བྱ། །ཞེས་སོགས་ལྟར་རེག་བྱ་རྡོ་རྗེ་མ་གཙོ་བོ་ལ་མི་བསྐྱོད་པས་འཁྱུད་པའི་ལྷ་སོ་གཉིས་
སོགས་ལྷ་རང་རང་གཙོ་བོར་འཕོས་པའི་དཀྱིལ་འཁོར་སྤྲོ་བ་སོགས་ཆོ་ག་ལྟར་ལ། རེག་བྱ་རྡོ་
རྗེ་མ་གཙོ་བོའི་ཡུམ་ལ་བསྟིམས། རྣམ་སྣང་སོགས་རང་རང་གི་གདན་ལ་བཀོད། དེ་བཞིན་
གཤེགས་པ་ལྔ་ལས་གཞན་རྣམས་དོན་ལ་བྱང་ཆུབ་རྡོ་རྗེ་དང་སྤངས་རྟོགས་འདྲ་ཡང་བྱང་
སེམས་ཀྱི་རྣམ་པར་བཞུགས་པས་མཛད་པ་བཅུ་གཉིས་སོགས་མ་བཤད། སྤྲོས་པའི་ལྷ་
རྣམས་སེམས་ཅན་རེ་རེའི་སྤྱི་བོར་བཞུགས་ནས་ངན་སོང་ན་གནས་པ་རྣམས་མཐོ་རིས་ལ་
བཀོད། སྐྱབས་འགྲོ་དང་ལས་འབྲས་ཀྱི་བླང་དོར་ཉམས་སུ་བསྟར། འཁོར་བའི་ཉེས་དམིགས་
བསྟན་ནས་ལམ་བསླབ་གསུམ་ལ་བཀོད། དེ་རང་བདེ་དོན་གཉེར་ལས་བཟློག་ནས་བྱང་ཆུབ་
ཀྱི་སེམས་ལ་བཀོད། དེ་ལ་དབང་བསྐུར། རིམ་གཉིས་བསྟན་ནས་མི་བསྐྱོད་པའི་གོ་འཕང་ལ་
བཀོད་པ་སོགས་སེམས་ཅན་རེ་རེའི་སྟེང་ནས་ལམ་ཡོངས་རྫོགས་ལ་མོས་པ་བརྟན་པོ་བྱེད་
ཅེས་བླ་མས་གསུངས། ཉོན་མོངས་པ་ཞེ་སྡང་བྱམས་པས་རྩེ་བཅིལ་བ་ནས་ཞེ་སྡང་སྐྱེ་བའི་
གཞིའི་ང་རང་ངོས་ནས་གྲུབ་པ་རྡུལ་ཙམ་མེད་པར་ལྟ་བས་ས་བོན་བག་ཆགས་དང་བཅས་
སྤོང་བའི་བར་ཟབ་རྒྱས་ཀྱི་ལམ་ཆ་ཚང་ལ་ཤར་སྒོམ་དགོས། དགའ་ལྡན་པ་སྒོ་མེའི་དགེ་
བཤེས་དཔལ་ལྡན་གྱིས་ཨ་རིག་དགེ་བཤེས་འོད་ཟེར་ཚང་ལ་ཁམས་གོང་མར་ཞེ་སྡང་མེད་
པས་འདིའི་ཞེ་སྡང་སྦྱངས་ཞེས་པའི་སྐབས་སུ་མི་འོང་ངམ་ཞུས་པར། དེའི་ཀུན་སློང་གི་སྐབས་
སུ་སྲིད་རྩེ་ནས་མནར་མེད་བར་གྱི་སེམས་ཅན་མ་ལུས་པའི་ཞེ་སྡང་ས་བོན་བག་ཆགས་དང་

བཅས་པ་སྦྱངས་པའི་འཕེན་པ་བཏང་ནས་ཁམས་གོང་མའི་རྒྱུད་ཀྱི་ཞེ་སྡང་གི་ས་བོན་བག་
ཆགས་རྣམས་སྦྱངས་དགོས་གསུངས་པ་ཤིན་ཏུ་ལེགས། མཛོད་ལྟར་ན་ཞེ་སྡང་འདོད་ཆགས་
དང་མཚུངས་ལྡན་དུ་མི་འཇུག་པ་ལྟ་བུ་ཡོད་ཀྱང་ཆགས་པའི་དབང་གིས་ཞེ་སྡང་རྒྱས་ཏེ་འཐབ་
རྩོད་སོགས་ཡོད་པས་དམིགས་ཕྱེད་པ་དཀའ་བར་སྣང་། སེམས་ཅན་རེག་བྱ་ལ་ཞེན་པ་སྦྱངས་
ཚུལ་མི་སྡུག་པ་དང་འདོད་ཡོན་ལྔའི་ཉེས་དམིགས་བསྟན་ནས་དེ་ལས་བཟློག་པ་སོགས་སྔར་
དང་འདྲ། རྒྱལ་བ་རྣམས་རེག་བྱའི་བདེ་བས་མཆོད་པ་སོགས་གསང་བའི་འཁོར་ལོ་མ་ལྟར་གོ་
དགོས། བྱང་སེམས་རྣམས་ལ་མིག་གི་སྐྱེ་མཆེད་དང་རྩ་རྒྱུས་སྦྱངས་པ་སོགས་ལ་དེ་དག་གི་
རླུང་བསྡུད་པའི་གནད་དང་། མིག་ན་བ་ལ་མིག་ཏུ་མིག་དབང་གི་ངོ་བོ་བློ་ལས་ས་སྙིང་བསྐྱེད་
དེ་སྔགས་བཟླས། འོད་ཟེར་གྱི་སྤྲོ་བསྡུས་མིག་ནད་རྒྱུ་རྐྱེན་བཅས་སྦྱང་བ་དང༌། སྤྱན་སོགས་
ཡུམ་བཞིར་སེམས་ཅན་ནད་གདོན་གྱི་གདུང་བ་ཞི་བ་སོགས་དང་། ཁྲོ་བཅུར་དབང་པོའི་
གདོན་འཇོམས་པ་སོགས་དང༌། ཚ་བའི་ནད་ལ་མི་གཡོ་བ། རླུང་ནད་ལ་དབྱུག་སྔོན་ཅན། སྟེང་
གདོན་ལ་འཁོར་བསྒྱུར། ས་གནོད་ཆུ་གནོད་ལ་གནོད་མཛེས་ལྟ་བུ་རང་རང་གི་མཛད་པ་དང་
མཐུན་པའི་ལས་ཚོགས་འགྲེལ་པ་བཞི་སྦྲགས་ཀྱི་ལེའུ་བཅུ་གསུམ་པ་དང་བཅུ་བཞི་པ་སྦྲགས།
གྲུབ་ཆེན་སོ་སོའི་ལུགས་ཀྱི་མན་ངག་འཁོར་ལོའི་དཔེ་རིས་དང་བཅས་པ་སོགས་གསུང་
བཤད་ཐོབ་ན་མན་ངག་གི་གནད་ཤེས་རྒྱུ་མང་ཞེས་རྒད་པོ་གཅིག་གིས་རྐུན་མ་འདས་པའི་ལོ་
རྒྱུས་ཀྱང་གསུངས། ཁྲིད་གཅིག་གི་ཚེ་མཚམ་འདིར་མགོ་འཇུག་ཏུ་བཤགས་པ་ཚར་གསུམ་
རེ་བཏང་ནས་ཀུན་མཁྱེན་གོང་མའི་ལས་ཚོགས་དེའི་ལུང་དང་ངོ་སྤྲོད་མཛད་དེ་པར་རྙིང་གི་
མཇུག་ཅུང་ཟད་མ་ཚང་བ་པར་གསར་དུ་ཁ་བསྐང་ཡོད་གསུངས། གཞལ་ཡས་ཁང་ལ་སྔགས་
ཟུར་པ་མེད་པས་འབྲུ་གསུམ་གྱིས་འབྱིན་སྔགས་མཛད་པ་ལྟར་རྒྱུད་སྡེ་ན་སྔགས་མི་གསལ་བ་
ཐམས་ཅད་ལ་འདིས་ཁ་བསྐང་ཆོག་པ་རྒྱུད་ཀྱི་དགོངས་པ་ཡིན། རིགས་དྲུག་རྡོ་རྗེ་གསུམ་དུ་

བསྡུ་ན་རིན་འབྱུང་སྐུ། ། དོན་གྲུབ་གསུང་། རིགས་དྲུག་པ་མི་བསྐྱོད་པར་འདུ། རྡོ་རྗེ་གསུམ་
དུ་མ་འདུས་པའི་ལྷ་མེད་པ་ལྟར་ཡི་གེ་གསུམ་དུ་མ་འདུས་པའི་ས་བོན་དང་སྔགས་མེད་པས་
ལྷ་ཐམས་ཅད་ལ་འདི་བཟླས་ཆོག མི་ཏྲ་རྡོར་ཕྲེང་། རིན་འབྱུང་སོགས་ལྷ་མང་པོའི་རིགས་
བསྡུས་ཀྱི་བསྙེན་པ་ལ་ཨོཾ་ཨཱ༔ཧཱུྃ་གི་བཟླས་པ་བྱས་ཆོག་པ་དམ་པ་སྔ་མའི་ཕྱག་བཞེས་ལ་ཡོད།
གཞལ་ཡས་ཁང་གིས་མ་དག་པའི་སྣོད་ཀྱི་དྲི་མ་སྦྱངས་ཏེ་སངས་རྒྱས་ཀྱི་ཞིང་སྦྱོང་བའི་དགོས་
པ་ཆེ། ཨ་རིག་དགེ་བཤེས་ཀྱིས། ཟུང་འཇུག་པས་དཀྱིལ་འཁོར་རྒྱལ་མཆོག་གི་ལྷ་སྤྲུལ་ནས་
སེམས་ཅན་ཐམས་ཅད་སྐད་ཅིག་ལ་སངས་རྒྱས་ཀྱི་སར་འགོད་ནུས་པས་དེ་དུས་སེམས་ཅན་
ཐམས་ཅད་སངས་རྒྱས་ཡིན། དེ་ལ་ཕར་ཕྱིན་ལུགས་ཀྱི་སངས་རྒྱས་ཀྱང་ཡོད། སྟན་དེ་ལ་
འདུག་བཞིན་དུ་གདུལ་བྱ་དེའི་ངོར་གྲངས་མེད་གསུམ། ཟུང་འཇུག་པ་དང་གང་ཟག་གཞན་ལ་
སྐད་ཅིག་མ་གཅིག་སྣང་བ་སྐད་ཅིག་བསྐལ་པར་བྱིན་གྱིས་བརླབས་ཚུལ་ཡིན་གསུངས།
བསྐྱེད་རིམ་པའི་དཀྱིལ་འཁོར་རྒྱལ་མཆོག་གི་མཛད་པ་མོས་ངོ་ཙམ་ཡིན་ཀྱང་། ཟུང་འཇུག་
པས་དངོས་སུ་སངས་རྒྱས་ལ་བཀོད་པ་ཡོད་དམ་སྙམ། གཅིག་བཀོད་ལ་གཞན་མི་འགོད་པ་
དཀའ་འང་རང་རང་གི་སྐལ་པ་ལ་རག་ལས་སམ། སྐད་ཅིག་གཅིག་ལ་སངས་རྒྱས་སུ་བཀོད་
པ་འཇོག་ཕྱིན་སྣང་ངོར་ཡུན་རིང་འཆར་བ་བློ་སྐྱེད་ཆེ་སྙམ་པ་ཡོད་གསུངས། དེ་ནི་སྨོན་ལམ་
ལས། མཁའ་དབྱིངས་རྡོ་རྗེ་སྦྱར་བས་སྦྱར་བ་ཡི། །སོགས་ཤོ་ལོ་ཀ་གཉིས་ཀྱིས་སྟོན་ཏེ།
ཡབ་ཡུམ་གྱི་མཁའ་གསང་སྦྱར་ཏེ་གཏུམ་མོ་སྦྱར་བས་བྱང་སེམས་ཞུ་བའི་ཆ་ཤས་ལ་རྟེན་བརྟེན་
པའི་དཀྱིལ་འཁོར་གྲུབ་པ་དང་། དེའི་སྤྲུལ་པའི་གཞལ་ཡས་ཁང་གིས་སྣོད་དང་། ལྷ་སོ་གཉིས་
ཀྱིས་བཅུད་ཀྱིས་མ་དག་པ་སྦྱངས་ཏེ་དག་པའི་རྟེན་བརྟེན་པར་འཆར་བའི་དཀྱིལ་འཁོར་
རྒྱལ་མཆོག་གི་ཏིང་འཛིན་འགྲུབ་པ་སོགས་མ་མཐའ་སྨོན་ལམ་འདིའི་སྟེང་ནས་ཆོ་ག་དང་སྦྱར་
ཏེ་ཡིད་གཤར་བྱས་ན་ལམ་རིམ་གཉིས་དང་རྒྱལ་བའི་མཛད་པ་རབ་འབྱམས་ལ་བག་ཆགས་

འཇོག །བསྐྱེད་རིམ་སྐབས་རྩ་དབུ་མ་ནས་བྱང་སེམས་འབབ་པ་ངེས་ཅན་མིན་ཀྱང་དེ་ལྟར་
བསྒོམ་པས་དབུ་མར་གཞོལ་བའི་རྟེན་འབྲེལ་ཡོད། འདིའི་ཡུམ་གྱི་པདྨར་ཐིག་ལེ་ཕབ་པ་འབྲུ་
གསུམ་དུ་གྱུར་པ། ལྷ་མོ་བཞི་ཞུས་ལས། ཆ་གཉིས་པ་ནི་དགུ་པ་ཉིད་ཀྱིས་བཤད། ཅེས་
སོགས་དང་། གཙོ་བོ་བསྐྱེད་པ། མདོར་བྱས་ལས། རང་སྔགས་ཡི་གེ་ལས་བྱུང་བ། །
སོགས་དང་། མངལ་གྱི་ལྷ་ལ་རང་གིས་ང་རྒྱལ་འཛིན་པ། རྩ་རྒྱུད་ལས། དེ་ཉིད་བུད་མེད་ཀྱི་
གཟུགས་འཛིན་པར་གྱུར་ཏེ་ཅེས་དང་། སྒྲོན་གསལ་ལས། བཅོམ་ལྡན་འདས་རྡོ་རྗེ་འཆང་བ་དེ་
ཉིད་མཱ་མ་ཀཱིའི་གཟུགས་སུ་གྱུར་ནས་ཞེས་སོགས་ཀྱིས་བསྟན་ཏོ། དེས་ན་རྒྱུད་པ་བསམ་
གཏན་སེངྒེ་ཚང་གིས། རྒྱུད་གཞུང་གི་སྟེང་ནས་རིམ་གཉིས་བསྒོམ་པ་ཡིན་གསུངས་པ་གོ་རྒྱུ་
ཆེ་གསུངས། ། ༈ གཉིས་པ་ལས་རྒྱལ་མཆོག་ལ་ཐུན་དངོས་དང་། ཐུན་མཚམས་ཀྱི་རྣལ་
འབྱོར་གཉིས། དང་པོ་ལ། ཕྲ་མོའི་རྣལ་འབྱོར། བཟླས་པ། ཞུ་བ་གླུས་བསྐུལ། མཆོད་བསྟོད་
བདུད་རྩི་མྱང་བ། ཉེར་བསྡུ་དང་ལྔ། དང་པོ་ནི། སྟོན་པའི་ཐུགས་ཀྱི་མཛད་པ་ནང་དུ་ཡང་དག་
འཇོག་པ་དང་རྣམ་པ་མཐུན་ཏེ། ཆོ་གར་མི་གསལ་ཡང་། སྨོན་ལམ་ལས། སྲོག་འཛིན་ཐུར་
སེལ་ལམ་གྱི་སྣ་རྩེར་ནི། ནས། མཉམ་པར་འཇོག་པའི་ཕྲ་མོའི་རྣལ་འབྱོར་དང་། ཞེས་
གསུངས། དེ་ལ་སྲོག་འཛིན་གྱི་ལམ་ནི་གདོང་གི་སྣ་རྩེ་དང་། ཐུར་སེལ་གྱི་ལམ་གསང་བའི་སྣ་
རྩེ་ལ་བྱེད། གདོང་གི་སྣ་རྩེ་འདུས་པར་སྣ་བུག་གི་འདུས་མདོ་སྨིན་ཕྲག་གི་ནང་དང་། འཇིགས་
བྱེད་ལ་ཡོངས་གྲགས་ཀྱི་སྣ་རྩེར་བཤད་པ་མང་ཡང་གཉིས་ཀ་རུང་། དང་པོ་ནས་འཕེན་པ་
བཏང་སྟེ་སྦྱང་གཞི་སྦྱོང་བྱེད་ངོ་འཕྲོད་པའི་སྒོ་ནས་ཆོ་གའི་ཚིག་རིས་ལྟར་དམིགས་པ་གསལ་
ཞིང་ང་རྒྱལ་བརྟན་པས་སྔ་མ་མ་ཤར་བར་ཕྱི་མ་གསལ་མི་གདབ་ཅིང་། ཕྱི་མ་གསལ་འདེབས་
པའི་ཚེ་སྔ་མ་རྒྱང་བསྒྱུར་མི་བྱ་བར་སྔ་མའི་སྟེང་དམིགས་པ་ཕྱི་མ་བསྣན་ཏེ་གསལ་སྣང་ཤར་
བ་ན་མཐར་ང་རྒྱལ་རེ་འཇོག་པ་ཟུང་འབྲེལ་དུ་བསྐྱངས། དེའི་ཚེ་ལས་དང་པོ་པས་སྟེང་འོག་གི་

ཕྲ་མོ་ཅུང་ཟད་རེ་བསྒོམ་ན་བྱིང་རྒོད་གཅོད་པ་ལ་ཁྱད་ཆེ་བས། བྱིང་ཤས་ཆེ་ན། སྙིང་གའི་ཧཱུྃ་
གི་ནཱ་ད་ལས་རྡོ་རྗེ་སྔོན་པོ་རྩེ་ལྔ་འོད་ཟེར་ལྔ་འཕྲོ་བ་ཡུངས་འབྲུའམ། དེ་མི་གསལ་ན་ནས་
འབྲས་ཙམ་མགྲིན་པ་ནས་བརྒྱུད་དེ་སྣ་བུག་གཡས་ནས་ཐོན། གདོང་གི་སྣ་རྩེར་ཉི་གདན་སྲན་
མ་ཕྱེད་གཤག་ཙམ་གྱི་སྟེང་གྱེན་འགྲེང་དུ་འཁོད་པ་ལ་དྲན་ཤེས་ཀྱིས་དམིགས་པ་རྩེ་གཅིག་ཏུ་
འཇོག ། རྒོད་ཤས་ཆེ་ན། རྟོགས་ཀྱི་བུག་པའི་ནང་ཉི་གདན་ལ་སྙིང་ག་ནས་ཐིག་ལེ་ཕྲ་མོ་
འོད་ཟེར་ལྔ་འཕྲོ་བ་ཡུངས་འབྲུའམ་ནས་འབྲས་ཙམ་ཕབ་པ་ལ་དམིགས་ནས་སྔར་ལྟར་བསྒོམ།
བསྐྱེད་རིམ་རགས་པ་མཐར་ཕྱིན་པར་སྤྲོ་བསྡུ་སོགས་ཕྲ་མོ་ལ་ཆིག་དྲིལ་མི་དགོས་པས་བྱིང་
རྒོད་ཆོད་པ་ན་སྔར་གྱི་དམིགས་པ་ལ་འཇུག ཐོག་མར་ལྷའི་གོ་སར་ཐོ་ཡོར་འདྲ་བ་རེ་ཤར་
ནའང་གྲིམ་ཆ་དང་གསལ་ངར་ཡོད་ན་བོག་ཐོན་སླ་བས་དེ་ལ་དབུ་དང་ཕྱག་ཞབས་ཀྱི་རྣམ་པ་
བཏོད་དེ་འཆར་རྐྱེན་པ་ཞིག་དམིགས་རྟེན་དུ་བྱས་ནས་དེ་ཁོ་ན་བསྒོམ། གཅིག་ལེགས་པར་
ཤར་ན་དེས་ལྷག་མ་ལ་རྒྱས་ཁེབས་པས་གཞལ་ཡས་ཁང་གི་འོད་ཕྲེང་བར་རིམ་པར་བསྣན་ཏེ་
རྫོགས་པར་ཤར་བ་ན་ཕྱི་ནས་ནང་། ནང་ནས་ཕྱི། ཤར་ནུབ། ལྷོ་བྱང་རྣམས་སུ་ཡིད་ངོར་
འཆར་བ་ལ་བསླབ། བྱིང་རྒོད་ཆོད་ན་འཕྲོ་རྨུགས་ཞར་ལ་ཁེགས་པས་ཇེ་ཞིབ་ལ་བཏང་ནས་
དམིགས་པ་ལ་བྱིང་རྒོད་དང་བྲལ་བར་འཇོག་ཚུལ་ཞིབ་པར་ས་སྡེ་དང་ལམ་རིམ་ལྟར་ཡིན།
ངེས་ངོ་སྟོང་ཉིད་དང་། སྣང་ཆ་རྟེན་བརྟེན་པར་ཤར་བའི་ནང་གི་ཐབས་ཤེས་ཀྱི་ཉམས་ལེན་དང་
ཕྱིའི་རྣལ་འབྱོར་ཟུང་འབྲེལ་མེ་ལོང་ལ་བྱད་བཞིན་དང་ཆུའི་ཟླ་བ་ཕན་ཚུན་ལྟོས་ནས་གྲུབ་པ་
ལྟར་སྣང་སྟོང་ཟུང་འཇུག་ཐོགས་བཅས་སྲ་འཐས་ཀྱི་གཟུགས་སུ་མ་གྲུབ་པའི་རྣལ་འབྱོར་ཁོ་ན་
ལ་ཡིད་ཅི་འགྲོ་བྱ། ཐབས་ཤེས་དང་ལྷ་སྐུ་ཕྱག་རྒྱ་ཆེན་པོ་བསྒོམ་པ་ཐད་ཀ་ཐད་ཀར་དྲན་ནས་
ཆོ་གའི་འགོ་མཇུག་འཁྱོངས་པ་དགོས་པས་རྡོར་དྲིལ་ཕྱག་རྒྱའི་དམ་ཚིག་གསུམ་དང་མ་བྲལ་
བར་བྱེད་གསུངས་པ་ལས་རྡོར་དྲིལ་དང་མི་འབྲལ་བའི་ཆད་པ་ཐོག་ཏུ་བབས་པ་ག་ལ་ཡིན།

དམིགས་ཀོར་རེ་རེ་ལ་ཚེ་གང་པོར་འབད་ནས་ཉམས་མྱོང་བན་བུན་རེ་ལ་ཡིད་བརྟན་མེད། བསྐྱེད་
རིམ་ཕྲ་རགས་མཐར་ཕྱིན་ཀྱང་། །རྩེ་མོ་ཐོབ་པ་རྩ་མི་འཆད། །བཟོད་ཐོབ་ངན་སོང་ཡོངས་
མི་ལྟུང་། །ཞེས་པར་ད་དུང་མ་སླེབ་པས་ལས་འབྲས་ཕྲ་ཞིང་ཟབ། འཁོར་བའི་ཕྱི་མཐའ་རིང་
བས་ཅི་འདྲ་བའི་ཚོད་ཐིག་དཀའ། དེ་བས་བཀའ་པོད་ལྔ་ལ་ཐོས་བསམ་གྱི་དཔྱད་པ་གཞིར་
བཟུང༌། སྔགས་ཀྱི་སྣོན་པ་བཏབ་སྟེ་མདོ་སྔགས་ཡོངས་རྫོགས་དམིགས་འོག་ཏུ་རུག་གེ་ཚུད་
པ་བྱས་ནས་སོ་སྐྱེ་ནས་སངས་རྒྱས་ཀྱི་སའི་བར་གྱི་ལམ་ཡོངས་རྫོགས་ལ་གོ་བ་དང་བག་
ཆགས་ཅི་ཐེབས་བྱས་ན་ས་ཆོད་དང་སྟོབས་ཆེ་བ་སྐྱེས་བུ་དམ་པའི་གསུང་རྒྱུན་ཡིན། དེ་ལྟར་
གོམས་པས་རགས་པ་ལྷའི་འཁོར་ལོ་ལ་ང་རྒྱལ་གསལ་སྣང་ནམ་འདོད་དུ་འཆར་ཡང་། སྐྱེ་
མཆེད་ཀྱི་ལྷ་སོགས་དེ་ལྟར་འཆར་མི་ནུས་པ་ལས་དང་པོ་སོགས་ཀྱི་གནས་སྐབས་བཞི་ལས།
སྐྱེ་མཆེད་དང་ལུས་དཀྱིལ་གྱི་ལྷའི་སྤྱན་གྱི་དཀར་ནག་ཚུན་ཆད་ལ་རེག་མཐོང་གི་མཚན་མ་
རྙེད་ནས་བྱིང་རྒོད་དང་བྲལ་བར་ཉིན་ཞག་གི་དྲུག་ཆར་སྐྱོང་ནུས་པ་ན་རགས་པ་དྲན་པ་གཅིག་
པའི་རྣལ་འབྱོར་བརྟན་པ་དང་། དེ་ལ་ཅི་འདོད་དུ་འཇོག་ཐུབ་ཚེ་རགས་པ་ལ་དབང་ཐོབ་པའམ་
མཐར་ཕྱིན་པ་ཡིན་ལ། དེ་ནས་ཕྲ་ཐིག་ལ་རྩལ་དུ་འདོན་པས་རྩ་བའི་དམིགས་རྟེན་ལས་རྡོ་རྗེ་
ཕྲ་མོ་གཅིག་ལས་གཉིས། གཉིས་ལས་བཞི་སོགས་ཞལ་ཁེབས་པ་དང་ནམ་མཁའ་ཁྱབ་པའི་
བར་དུ་སྤྲོ་ཞིང་མཐར་སྣ་བུག་ནས་ཞུགས་ཏེ་སྙིང་གའི་ཧཱུཾ་གི་ནཱ་ད་ལ་བསྡུད་པ་དང་། འོག་སྒོའི་
ཐིག་ལེ་ཕྲ་མོའི་ནང་རྟེན་དང་བརྟེན་པའི་དཀྱིལ་འཁོར་དང༌། དེའི་གཙོ་བོ་ཡབ་ཡུམ་གྱི་མཁའ་
གསང་གི་ཐིག་ལེར་ཡང་དེ་ལྟར་བསྒོམ་པ་སོགས་བུ་དང་ཚ་བོ་ཡང་ཚའི་ཚུལ་གྱི་སྤྲོ་ཞིང་
བསྡུད་པ་དང༌། དེ་དག་སྔ་མ་མ་བརྟན་པར་ཕྱི་མ་མི་སྤྲོ་ཞིང་། སྤྲོས་པའི་གོ་རིམ་མ་འཆོལ་བར་
ཕྱིར་བསྡུད་པ་དགོས། ཕྲ་མོའི་རྣལ་འབྱོར་ལ་བྱིང་རྒོད་དང་བྲལ་བར་ཉིན་ཞག་གི་དྲུག་ཆར་
སྐྱོང་ནུས་ན་ཕྲ་བ་རྟོག་པའི་རྣལ་འབྱོར་བརྟན་པ་དང་། དེ་ལ་ལོ་ཟླ་སོགས་ཅི་ཙམ་འདོད་ཀྱི་

བར་མཉམ་པར་འཇོག་པ་ཕྲ་མོ་ལ་དབང་ཐོབ་པའམ་ཕྲ་མོ་མཐར་ཕྱིན་བའི་ཚད་དེ། འདི་ལྟར་
སྦྱངས་པས་དམིགས་རྟེན་ཕྲ་བ་དང་། སྤྲོ་བསྡུ་ལ་དཔྱད་འཇོག་གི་ཉམས་ལེན་ཚང་བའི་གནད་
ཀྱིས་སྔགས་ལུགས་ཞི་ལྷག་ཅིག་ཅར་ཐོབ་པ་ཡོད་པར་བསམ་གཟུགས་ཆེན་མོར་གསུངས། འདི་
ལ་ཀློང་རྡོལ་བླ་མས་དོགས་པ་གནང་བར་ཐོས་ལ། རྒྱུད་སྨད་དབོན་སློབ་མཐུ་སྟོབས་རྒྱ་མཚོ་
སོགས་ཀྱང་ཐེ་ཚོམ་བྱེད་མོད། དེ་ལྟར་ཡོད་པའི་ཤེས་བྱེད་སྔགས་རིམ་སོགས་སུ་གསལ་ལོ།
འདི་དག་གི་ཚེ་དབང་པོ་རབ་ལ་རླུང་ཞུགས་གནས་ཐིམ་གསུམ་ཡོད་པ་རིམ་གཉིས་གང་ཡིན་
རྩོད་པ་དང་། རླུང་དབུ་མར་ཞུགས་གནས་ཐིམ་གསུམ་གྱིས་སྟོང་ཉིད་རྟོགས་ན་སྦྱོར་ལམ་དུ་
འཇོག་དགོས་པས། བསྐྱེད་རིམ་སྐབས་ཀྱི་འདི་སྟོང་ཉིད་ལ་དམིགས་པའི་ཞི་ལྷག་ཟུང་འབྲེལ་
མིན་ནོ། བསྐྱེད་རིམ་སྐབས་དབུ་མ་ནས་སྤྲོ་བསྡུ་མི་དགོས་ཀྱང་ཕྲ་མོ་མཐར་ཕྱིན་ནས་ནོར་
བུའི་དབུས་ཀྱི་རྩ་འཁོར་དུ་དམིགས་རྟེན་གསལ་བཏབ་སྟེ་དབུ་མ་ནས་སྤྲོ་བསྡུ་སྦྱངས་ན་རྫོགས་
རིམ་གྱི་རྟོགས་པ་འདྲེན་ནོ། འདི་ནི་རྩ་རྒྱུད་ལས། རིན་ཆེན་ཆེན་པོ་ཁ་དོག་ལྔ། །ཡུངས་ཀར་
གྱི་ནི་འབྲུ་ཚད་ཙམ། །སྣ་ཡི་རྩེ་མོར་ནན་ཏན་དུ། །རྣལ་འབྱོར་རིག་པས་རྟག་ཏུ་བསམ། །
རིན་ཆེན་བརྟན་པར་གྱུར་ནས་སྤྲོ། །བརྟན་པར་མ་གྱུར་ཡོངས་མི་སྤྲོ། །ཞེས་པས་བསྟན་
ཏོ། ། ༈ གཉིས་པ་བཟླས་པ་ནི་སྟོན་པའི་གསུང་གི་མཛད་པ་དང་རྣམ་པ་མཐུན་ཞིང་། སྨོན་
ལམ་ལས། ཕྱི་ནང་བཟླས་པ་ཡོངས་སུ་རྫོགས་པར་ཤོག ཅེས་ནང་བསྐྱེད་རིམ་པའི་རྡོར་
བཟླས་སམ་ཡིད་བཟླས་དང་། ཕྱི་ངག་བཟླས་གཉིས་ལས་ཡིད་བཟླས་བྱས་ན་སེམས་གཞན་
དུ་མི་གཡེང་བར་སྔགས་ཕྲེང་དང་དམིགས་པ་འཆར་བའི་དགོས་པ་ཆེ། དེ་ནི་སྔགས་ངག་ནས་
མི་བརྗོད་ཅིང་ལྕེ་མཆུ་མི་མགུལ་བར་ཡིད་ཀྱིས་བཟླ་བ་ཡིན་པས་འདིར་ཡིད་ཀྱིས་ཨོཾ་ཨཱཿཧཱུྃ་
ཚར་ཁ་ཤས་དྲན་པར་བྱེད། རྒྱུད་པས་སྤྲོ་བ་དང་བསྡུ་བའི་མཛད་པ་ཅན་དུ་གྱུར། ཅེས་ཅུང་ཟད་
བཞུགས་ནས། དེ་ནས་བླ་མའམ་བྱིང་འདྲེན་གྱིས་དབུ་བསྐུལ་ནས་སྔགས་བཟླ་བ་ནི་འབྲུ་

གསུམ་ལ་ཡིད་བཟླས་བྱས་པ་ཡིན་ཞེས་རྒྱུད་རྒན་དག་ལས་ཐོས། དེའི་ཚེ་ཐུགས་ཀའི་ས་བོན་
ལས་རླུང་ཧཱུཾ་གི་གདངས་ཀྱིས་ཕྱིར་འཕྲོ་བ་དང་ལྷ་སོ་གཉིས་ཀྱི་དཀྱིལ་འཁོར་སྤྲོས། འགྲོ་བའི་
དོན་བྱས། ཨོཾ་གྱི་གདངས་ཀྱིས་ལྷའི་ཚོགས་དང་ལྷན་ཅིག་ནང་དུ་ཞུགས་ནས་ཐུགས་ཀའི་ས་
བོན་ལ་ཐིམ། ཨཱའི་གདངས་ཀྱིས་གནས་པར་བསམ། ལྷ་སོ་གཉིས་ཀྱི་སྔགས་ཀྱང་ཡིད་
བཟླས་བྱས་ན་མཆོག་ཏུ་གྱུར་པ་ཡིན་ནོ། གཉིས་པ་ངག་བཟླས་ལ། དམ་ཚིག་གི་བཟླས་པ།
དོ་ལིའམ་ཁྱོགས་ཀྱི་བཟླས་པ། ཁྲོས་པའི་བཟླས་པ། ཁྲོ་བོའི་བཟླས་པ། གོང་བུའམ་འགོག་
པའི་བཟླས་པ་དང་ལྔ་ཡོད་དེ། ཡིག་ཆ་རྣམས་སུ་གསལ་ལོ། དེ་ཡང་གཙོ་བོའི་སྙིང་གའི་མི་
བསྐྱོད་པའི་ཐུགས་ཀར་ཡེ་ཤེས་སེམས་དཔའ། དེའི་ཐུགས་ཀར་རྡོ་རྗེ་སྔོན་པོ་རྩེ་ལྔ་པའི་ལྟེ་
བར་ཉི་གདན་ལ་ཧཱུྃ་གི་མཐར་སྔགས་འགོད་དམ། མི་བསྐྱོད་པ་དང་ཡེ་ཤེས་སེམས་དཔའ་གོ་
ས་ཐ་མི་དད་ཀྱི་ཐུགས་ཀར་ཉི་མ་ལ་ཧཱུྃ་གི་མཐར་སྔགས་ཕྲེང་སོ་སོར་བཀོད་ཀྱང་ཆོག དེ་དང་
ཡུམ་གྱི་སྙིང་གའི་མི་བསྐྱོད་པའི་ཐུགས་ཀར་ས་བོན་གྱི་མཐར་ཉེ་སྙིང་བཛྲ་དྷིཀ་ཁ་ཤས། དེའི་
མཐར་སྙིང་པོ་ཨོཾ་ཨཱབཛྲ་དྷཱིཀ་ཧཱུྃ་ཧཱུྃ་དང་། དེའི་མཐར་ན་མོ་རཏྣ་ཏྲ་ཡཱ་ཡ་ཞེས་པ་རྒྱུད་སྡེ་འོག་
མའི་སྔགས་ཀྱི་ཁྱད་པར་ཡིན་པས་དོར་ནས། ཨོཾ་ཀཾ་ཀ་ནི་མན་ཆད་བཀོད་པ་འདུས་པའི་རྩ་
སྔགས་སོ། དེ་བཞིན་དུ་ཕྱི་དཀྱིལ་གྱི་ཡུམ་དང་། ཡབ་ཡུམ་གྱི་ལུས་ཀྱི་རེག་བྱ་རྡོ་རྗེ་མའི་
ཐུགས་ཀར་ས་བོན་ཁཾ་གི་མཐར་དེའི་སྙིང་པོ་དང་ཉེ་སྙིང་། ཤར་གྱི་རྣམ་སྣང་དང༌། ཡབ་ཡུམ་གྱི་
ལུས་ཀྱི་རྣམ་སྣང་གསུམ་ཀའི་ཐུགས་ཀར་ཨོཾ་གྱི་མཐར་དེའི་སྔགས་དང་། གཟུགས་རྡོ་རྗེ་མ་དང་།
ཡབ་ཡུམ་གྱི་སྤྱན་འབྲས་ཀྱི་གཟུགས་རྡོ་རྗེ་མ་བཞིའི་ཐུགས་ཀར་ས་བོན་ལ་དེའི་སྔགས། ཕྱིའི་
ཀུན་བཟང་དང་། ཚིགས་ཀྱི་ཀུན་བཟང་རྣམས་ཀྱི་ཐུགས་ཀར་དེའི་སྔགས་དང་། ཡུམ་གྱི་ལུས་
ཀྱི་ཁྲོ་མོ་བཅུའི་ཐུགས་ཀར་ཧཱུྃ་གི་མཐར་ཡབ་ཀྱི་སྔགས་བཀོད་ནས་བཟླ་བ་སོགས་དེའི་རིགས་
ལས་ལྷ་ལྷག་མ་རྣམས་ལ་སྔགས་འགོད་ཚུལ་ཤེས་སོ། བགེགས་མཐར་བྱེད་ཀྱི་སྔགས་གཙོ་

འི་སྔགས་ཕྲེང་གི་མཐར་བཀོད་ཆོག ཐོག་མར་རང་སེམས་ས་བོན་ཧཱུྃ་དང་དབྱེར་མེད་བྱས་
ནས་དེས་མཐའ་སྐོར་གྱི་སྔགས་ཕྲེང་ཀློག་པའི་ཚུལ་གྱིས་ཡིད་ལ་འཆར་དུ་བཅུག་སྟེ་ཅུང་ཟད་
བཟླས། དེ་བརྟན་པ་ན་ཧཱུཾ་གི་འོད་ཟེར་གྱིས་སྔགས་འཁོར་གསལ་བར་བྱས། སྔགས་ཕྲེང་ལས་
འོད་ཟེར་འཕྲོས། ཡེ་ཤེས་སེམས་དཔའི་སྐུ་གང་། འོད་ཟེར་ཕྱིར་འཕྲོས། དམ་ཚིག་སེམས་
དཔའི་སྐུ་གང་། མུན་ཁུང་དུ་སྒྲོན་མེ་སྦར་བ་ལྟར་འོད་ཀྱི་གོང་བུར་གྱུར་པའི་བ་སྤུའི་བུ་ག་ནས་
འོད་ཟེར་ཕྱིར་འཕྲོས། གཞལ་ཡས་ཁང་འཁོར་གྱི་ལྷ་དང་བཅས་གསལ་བར་བྱས། ཕྱིའི་འོད་
ཕྲེང་དང་འདྲེས་པ་ཡང་ཚུར་བསྡུས། དེ་ལྟར་འོད་ཟེར་གྱི་སྤྲོ་བསྡུ་གོམས་ནས་རྩེ་མོ་ལས་འོད་
ཟེར་དཔག་ཏུ་མེད་པ་གཅིག་ལས་གཉིས་འཕྲོས་ཀྱི་ཚུལ་གྱིས་ཕྱོགས་བཅུའི་ཞིང་ཁམས་
ཐམས་ཅད་ཁྱབ། འོད་ཟེར་གྱི་སྣེ་ལ་སྤྲུལ་པ་རབ་འབྱམས་ཀྱིས་ཕྱོགས་བཅུའི་རྒྱལ་བ་སྲས་
བཅས་ལ་སྒོ་གསུམ་གྱིས་ཕྱག་འཚལ་བ་དང་། ཉེར་སྤྱོད། ཕྱི་ནང་གི་འདོད་ཡོན་སོགས་མཆོད་
རྫས་རེ་རེའང་ནམ་མཁའི་ཁྱོན་གང་བ་ཕུལ། དེ་རེ་རེའི་སྟེང་ནས་སྡིག་བཤགས། དགེ་བ་ལ་ཡི་
རང་། ཆོས་འཁོར་བསྐོར་བར་བསྐུལ་བ། མྱ་ངན་ལས་མི་འདའ་བར་གསོལ་བ་འདེབས་པ།
བསྔོ་བའི་ཡན་ལག་རྣམས་སྒྲུབ། ཡན་ལག་རེ་རེའིནང་འགོ་བཤེས་གཉེན་བསྟེན་ཚུལ་ནས་
མཇུག་མི་སློབ་པའི་ཟུང་འཇུག་གི་བར་གྱི་ལམ་ལ་ཤར་སྒོམ་བྱེད། ཡང་འོད་ཟེར་གྱི་སྣེ་ལ་
དཀྱིལ་འཁོར་ཡོངས་རྫོགས། ལྷ་ཞལ་གཅིག་ཕྱག་གཉིས། ལྷ་སོ་སོའི་ས་བོན། ཕྱག་མཚན།
ལམ་སྟོན་པའི་བླ་མ། ལམ་སྒྲུབ་པའི་གྲོགས། ལམ་གྱི་མཐུན་རྐྱེན་སོགས་གང་འདུལ་གྱི་བཀོད་
པ་སྤྲོས། འགྲོ་རྣམས་ཞི་བའི་ལས་དང་ནི། །ཞེས་སོགས་ལྟར་འཕྲིན་ལས་ཉེར་བདུན་གྱིས་
ངན་སོང་བ་བདེ་འགྲོ་ལ་བཀོད། ཆོས་བསྟན་ནས་ཉོན་མོངས་པ་རེ་རེའི་དམིགས་རྣམ་བྱེད་
ལས་འབྲས་བུ་དང་བཅས་པ་སྦྱངས་ནས་ལམ་དང་འབྲས་བུ་ལ་བཀོད་པ་དང་། གུང་ཐང་འཇམ་
པའི་དབྱངས་ནས། ཚེ་གཟུངས་ཀྱི་པུཎྱ་ལྔས་ཕར་ཕྱིན་དང་པོ་ལྔ་ཛྷཱ་ན་ཤེས་རབ་སྟེ་ཕྱིན་དྲུག་

ལ་སྦྱར་བ་ལྟར་སྔགས་དོན་གྱི་ལམ་ཡོངས་རྫོགས་ལ་ཤར་སྒོམ་ནན་ཏན་བྱས་ན་ས་ཆོད་ཆེ་
བས་སྔགས་གྲངས་གསོག་པ་ལས་སྤྲོ་བསྡུའི་དམིགས་པ་མཆོག བདུད་རྩི་འབེབས་སྦྱངས་
རེས་གར་ཡང་མི་ཕྱིན། ཉོན་མོངས་པ་ཞེ་སྡང་སྦྱངས། ཞེས་པའི་སྐབས་དེའི་ངོ་བོ་དམིགས་
རྣམ་སྐྱེ་ཚུལ་རྒྱུ་འབྲས་དང་བཅས་པ་དང་། གཉེན་པོ་ལམ་གྱི་དམིགས་རྣམ་སྤོང་ཚུལ་དང་
བཅས་མ་ཤེས་པར་ཅི་ལྟར་སྦྱོངས། དེས་ན་སྒོམ་སྒྲུབ་གནད་དུ་འགྲོ་བ་ཐོས་བསམ་ཁོ་ན་ལ་
རགས་ལས་སོ། གཙོ་འཁོར་སོ་སོའི་སྔགས་བཟླ་བའི་སྐབས་སུ་ཐུགས་ཀ་ནས་ལྷ་དེ་དང་གཙོ་
བོར་འཕོས་པའི་ལྷ་སོ་གཉིས་ཀྱི་དཀྱིལ་འཁོར་སྤྲོས་ནས་དཀྱིལ་འཁོར་རྒྱལ་མཆོག་སྐབས་
ལྟར་རང་རང་གི་སྤྱི་དང་སྒོས་ཀྱི་མཛད་པས་སེམས་ཅན་ཐམས་ཅད་ལྷ་རང་རང་གི་གོ་འཕང་
ལ་བཀོད། སླར་འདུས་ནས་སྔགས་ཕྲེང་ལ་ཐིམ་པ་ཡང་ཡང་གོམས་པ་ཤིན་ཏུ་གནད་ཆེ།
སྔགས་བརྗོད་པ་ན་ཕྱིར་སྤྲོ་ཞིང༌། རྫོགས་པ་ན་བསྡུ་བ་ནི། ལེའུ་བཅུ་གསུམ་པ་ལས། བརྗོད་
ནས་རྡོ་རྗེ་སྤྲོ་བ་ནི། །རྫོགས་ནས་རབ་ཏུ་བསྡུ་བར་བྱ། །ཞེས་པའི་དོན་ཡིན་པས་དབུགས་
འབྱུང་རྔུབ་རེ་སྔགས་ཀྱི་སྤྲོ་བསྡུ་རེའམ། རླུང་ཕར་འགྲོ་བ་སྔགས་ཚར་གཅིག ཚུར་རྔུབ་པ་
ཚར་གཅིག་ལྟ་བུ་བྱེད། ཆོས་བསྟན་ཏེ་ལམ་ལ་བཀོད་པ་སོགས་ནི་མཆོག་གི་དངོས་གྲུབ་སྒྲུབ་
པའི་དམིགས་པ་ཡིན་ལ། ཐུན་མོང་བ་ཞི་སོགས་ཀྱི་ལས་སྒྲུབ་པ་ལ། རང་ཞེ་སྡང་རྡོ་རྗེར་
གསལ་བའི་མདུན་དུ་བསྒྲུབ་བྱ་གོས་དཀར་པོ་དྲི་མ་མེད་པ་གྱོན་ནས་ཟླ་བའི་དཀྱིལ་འཁོར་དུ་
འཁོད་པ་ལ། དཀྱིལ་འཁོར་བའི་ལྷ་ཚོགས་ཐམས་ཅད་ཀྱི་ཐུགས་ཀའི་ས་བོན་སྔགས་ཕྲེང་
དཀར་པོ་ལས་ལྷ་མོ་དཀར་མོ་བདུད་རྩི་དཀར་པོས་གང་བའི་བུམ་པ་ཐོགས་པ་དཔག་མེད་
སྤྲོས་ནས་ཁྲུས་གསོལ་བས་ཐོག་མེད་ནས་བསགས་པའི་སྡིག་སྒྲིབ་བག་ཆགས་དང་བཅས་པ་
དང་། དེས་བསྐྱེད་པ་ནད་གདོན་བགེགས་ཀྱི་བར་ཆད་ཐམས་ཅད་ཞི་ནས་ལུས་དྭངས་གསལ་
འོད་ཀྱི་རང་བཞིན་ཅན་དུ་གྱུར་པ་དང་། ལྷ་ཐམས་ཅད་ཀྱི་སྐུ་ལས་འོད་ཟེར་གྱི་རྡོ་རྗེའི་རྡུལ་ཕྲ་

རབ་ཀྱིས་ལུས་ཀྱི་ཕྱི་ནང་གི་བ་སྤུའི་བུ་ག་ཐམས་ཅད་བར་མཚམས་མེད་པར་གཏམས་པ་དང་།
དེ་བཞིན་དུ་རྒྱས་པ་ལ་སེར་པོ་སོགས་སྔར་བསྲུང་འཁོར་གྱི་སྐབས་སུ་བཤད་པ་ལྟར་དང་།
སྐབས་འདིར་ཡང་ཁྲོ་བཅུའི་བསྲུང་འཁོར་གསལ་བཏབ་ཡོད་ན་དེ་དང་། ཕྱི་དཀྱིལ་དང་། ཡབ་
ཡུམ་གྱི་ལུས་ཀྱི་ཁྲོ་བོ་དང་ཁྲོ་མོ་སོ་སོའི་ཐུགས་ཀར་སྙིང་པོ་དང་། རང་རང་གི་ཕྲེང་སྔགས་
འདི་དང་གུར་ནས་འབྱུང་བ་བཀོད་ནས་བཟླ་ཞིང་། ཕྱོགས་བཅུའི་བགེགས་འཇོམས་པའི་
དམིགས་པ་དཀྱིལ་འཁོར་རྒྱལ་མཆོག་སྐབས་ལྟར་དང་། གནད་ལྔའི་དམིགས་པ་བསྐྱངས་
པས་ཆོག་གོ །མཐར་ཡིག་བརྒྱ་བཟླ་བ་ལྕང་སྐྱའི་ཆོ་གར་ཆད་འདུག ལས་རྒྱལ་མཆོག་གི་
གཞི་ཕྲ་ཐིག་དང་བཟླས་པ་ཡིན་པས། སྨོན་ལམ་ལས། དེས་ནི་རྫས་སྔགས་འཁྲུལ་འཁོར་
བསམ་གཏན་ལ། །ཞེས་ཤོ་ལོ་ཀས་བསྐྱེད་རིམ་གྱི་མཇུག་བསྡུས་ཏེ། རྫས་ལ་བརྟེན་པའི་སྦྱིན་
སྲེག་དང་། ལྷ་མོ་བཞི་ཞུས་ལས། རྫས་བརྒྱད་ཡན་ལག་སྒྲུབ་པ་བཤད། ཅེས་པ་ནས། འཆི་བ།
མེད་དང་ནད་འཇོམས་སོ། །ཞེས་པ་ལྟར་རལ་གྲི་སོགས་གྲུབ་ཆེན་བརྒྱད་དང་། སྔགས་དང་
འཁྲུལ་འཁོར། བསམ་གཏན་གྱི་ལས་སྦྱོར་རྣམས་རྒྱུད་དང་གྲུབ་ཆེན་གྱི་དགོངས་པ་བཞིན་
ཉམས་སུ་བླངས་ན་གདམས་ངག་ཕལ་གྱི་དོ་ཟླ་མ་ཡིན་པས་ངེས་པར་ཟུང་འཇུག་འགྲུབ་པའི་
བག་ཆགས་ཁྱད་པར་ཅན་འཇོག་གོ །གསང་འདུས་སྦྱིན་སྲེག་ལ་རྫས་གཙོ་བོ་ལ་གང་མང་
ཡུམ་ལ་གང་འཚམས། འཁོར་ལ་བཞི་ཚན་དུ་བཅད་དེ། སྟེང་འོག་གི་ཁྲོ་བོ་གཉིས་མཚམས་ཀྱི་
ཁྲོ་བོ་བཞིའི་སྟེང་དུ་བསྣན་ཏེ་འབུལ་བར་བྲག་དཀར་དཀའ་བཅུ་རིན་པོ་ཆེའི་ཟིན་ཐོ་ལས་འབྱུང་
བ་འདི་ཀུན་མཁྱེན་འཇམ་དབྱངས་བཞད་པའི་ཕྱག་བཞེས་ཡིན་པས་བདེ་མཆོག་ལ་ཡང་འདི་
ལྟར་བྱེད་པ་བྱུང་ན་ལེགས་གསུངས། ། ༈ གསུམ་པ་ཞུ་བ་གླུས་བསྐུལ་ནི། སྟོན་པ་ཞིང་འདིར་
འདའ་ཚུལ་བསྟན་ཀྱང་ཞིང་ཁམས་རབ་འབྱམས་སུ་མཛད་པ་མཐའ་ཡས་པས་རོལ་པ་དང་།
ཆོས་མཐུན་ཏེ། གཙོ་བོ་འོད་གསལ་དུ་ཞུགས་པ་དང་། ལྷ་མོ་བཞིས་གླུས་བསྐུལ་ཏེ་བཞེངས་

པ་ལ་ཚིག་སྡུད་བྱས་ནས་ཞུ་བ་གླུས་བསྐུལ་ཟེར། སངས་རྒྱས་རྣམས་དེ་བཞིན་ཉིད་ལས་སླར་
མི་ལྡང་བའི་ཚུལ་གྱིས་མཉམ་པར་བཞག་པ་ལས་གཡོ་བ་མེད་ཀྱང་མཛད་པ་སྟོན་ལུགས་
ཀྱིས། ཤེར་སྙིང་ལས། ཟབ་མོ་སྣང་བའི་ཏིང་ངེ་འཛིན་ལ་སྙོམས་པར་ཞུགས་པ་དང་། དེ་ལས་
བཞེངས་པར་གསུངས་པ་ལྟ་བུ་དང་། འོད་གསལ་དུ་ཞུགས་པ་ལའང་སྐུ་སྣང་མི་སྣང་གཉིས་
ཡོད་ཀྱང་། འདིར་དཀྱིལ་འཁོར་ཡོངས་རྫོགས་བཞུགས་པ་ལ་གཙོ་བོ་ཡབ་ཡུམ་སྙོམ་པར་
ཞུགས་པའི་རྐྱེན་གྱིས་ཡུམ་ཡབ་ལ་ཐིམ་པ་ནས་ནཱ་ད་འོད་གསལ་དུ་ཐིམ་པའི་སྡུད་རིམ་གྱིས་
ལྷན་སྐྱེས་ཀྱི་བདེ་བ་ཆེན་པོའི་ཡེ་ཤེས་དོན་དམ་འོད་གསལ་མངོན་དུ་མཛད་པའི་སྟོབས་ཀྱིས་
སྐུ་མི་སྣང་བ་ཡིན་པས། དེའི་ཚེ་གོང་ལྟར་ཆོས་སྐུ་ལ་ང་རྒྱལ་བཞག་ནས་བསྒོམ་པར་བྱའོ། དེ་
ནས་བྱམས་པའི་ངོ་བོ་སྦྱིན་མས། སེམས་ཅན་ཁམས་ན་ཞེས་སོགས་དང་། སྙིང་རྗེའི་ངོ་བོ་མཱ་
མ་ཀཱིས། རྡོ་རྗེའི་སྐུ་ཁྱོད་སོགས་དང་། དགའ་བ་ཚད་མེད་ཀྱི་ངོ་བོ་གོས་དཀར་མོས། ཁྱོད་ནི་
རྡོ་རྗེའི་གསུང་སྟེ་སོགས་དང་། བཏང་སྙོམས་ཚད་མེད་ཀྱི་ངོ་བོ་དམ་ཚིག་སྒྲོལ་མས། ཁྱོད་ནི་
རྡོ་རྗེའི་འདོད་པ་ཞེས་སོགས་ཚིགས་སུ་བཅད་པའི་གླུ་དབྱངས་ཀྱིས་བསྐུལ་བས་སྔོན་གྱི་སྨོན་
ལམ་དང་དམ་ཚིག་གིས། ཡོངས་སུ་མ་དག་གནས་རྣམས་སུ། །སྲིད་པ་ཇི་སྲིད་གནས་པར་
སྟོན། །ཞེས་པ་ལྟར་འོད་གསལ་ཆོས་སྐུ་ལས་གཟུགས་ཀྱི་སྐུར་བཞེངས་ནས་འཁོར་བ་མ་
སྟོངས་བར་འགྲོ་བའི་དོན་བྱེད་པ་དང་རྣམ་པ་མཐུན་པར་བསྒོམ། ཚིགས་བཅད་ཀྱི་དོན་ལེའུ་
བཅུ་བདུན་པའི་རྒྱུད་ཊིཀ་ཏུ་གསལ་ལོ། ཀྱེ་རྡོར་དང་འདུས་པ་ཡེ་ཤེས་ཞབས་ལུགས་སོགས་
ལ་བར་དོ་ལོངས་སྐུའི་ལམ་འཁྱེར་སྐབས་ཞུ་བ་གླུས་བསྐུལ་སྦྱང་གཞི་དང་སྦྱར་ཀྱང་། འདིར་
ང་པོ་སྦྱོར་བའི་མཇུག་གི་རིག་མ་འདུ་བྱ་བ་མན་ཆད་སྦྱང་གཞི་དང་སྦྱར་རྒྱུ་མེད་པས་ལམ་
རྫོགས་རིམ་གྱི་སྨིན་བྱེད་དང་འབྲས་བུ་དང་ཆོས་མཐུན་པར་བསྒོམ་པ་ཡིན་ནོ། ། ༈ བཞི་པ་
བསྟོད་མཆོད་བདུད་རྩི་མྱང་བ་ནི། འཇིག་རྟེན་དུ་སངས་རྒྱས་བྱོན་པ་ལ་བསྔགས་པ་དང་།

མཆོད་པ་དང་། བསྙེན་བཀུར་བདག་གིར་བཞེས་ནས་ཡོན་གནས་མཛད་པ་དང་རྣམ་པ་མཐུན་
པར་བསྒོམ་པ་སྟེ། མི་བསྐྱོད་རྡོ་རྗེ་ཡེ་ཤེས་ཆེ། ཞེས་སོགས་ཀྱིས་ལྷ་སོ་གཉིས་རིགས་ལྔར་
བསྡུས་ཏེ་དཀྱིལ་འཁོར་གྱི་ལྷ་ཡོངས་རྫོགས་ལ་བསྟོད་པ་ཡིན་པས་ཤོ་ལོ་ཀ་དང་པོས་མི་བསྐྱོད་
པ། གཉིས་པས་རྣམ་སྣང་། གསུམ་པས་རིན་འབྱུང་། བཞི་པས་འོད་དཔག་མེད། ལྔ་པས་དོན་
གྲུབ་ཀྱི་རིགས་ཀྱི་ལྷའི་ཚོགས་ཐམས་ཅད་ལ་བསྟོད་ན་དེར་མ་འདུས་པའི་ལྷའི་ཡོན་ཏན་དང་།
བསྟོད་ཡུལ་གྱི་ལྷ་མེད། ཡེ་ཤེས་ལྔ་ལྡོག་ཆས་ཕྱེ་བས་རེ་རེ་ལའང་ལྔ་རེ་འབྱེད་རྒྱུ་ཡོད་པས།
མེ་ལོང་ཡེ་ཤེས་བཞིན་ལག་གི་རྣམ་པར་ཤར་བ་རྣམ་སྣང་གི་དཀྱིལ་འཁོར་ལྟ་བུ་རྒྱུད་ཀྱིས་
གསུང་ཚུལ་གཅིག་གི་སྟེང་ནས་བསྒོམ་ན་རིགས་ལྔ་འགྲུབ་པས། རྫོགས་རིམ་སྐབས་དམ་པ་
རིགས་བརྒྱ་པོ་དེ་ཉིད་རིགས་ལྔ་དང་། དེ་གསང་བ་རིགས་གསུམ། དེ་གསང་ཆེན་རིགས་
གཅིག་ཏུ་བསྡུས་པས་ལྷ་རེ་རེ་ལའང་ཐམས་ཅད་འདུ་དགོས་པར་འདི་དག་གིས་ཤེས། ལས་
དང་པོ་བ་རྒྱུད་ཐ་དད་པའི་ཡན་གར་བ་རེ་ལས་མི་འཆར་བ་ཕྱི་རོལ་གྱི་རྣམ་པའི་སྟེང་ནས་བདེན་
པར་འཛིན་པའི་སྣང་ཞེན་གྱི་སྟོབས་རེད། སངས་རྒྱས་ཐུགས་ཆོས་སྐུའི་སྟེང་ནས་འཇོག་
དགོས་པས་ཡང་དག་མཐའ་ལ་སླར་མི་ལྡང་བའི་ཚུལ་གྱིས་སྙོམས་པར་ཞུགས་པ་དེ་བཞིན་
ཉིད་མངོན་དུ་བྱས་པའི་ཚད་ཡིན། ཡུལ་དྲི་བྲལ་གྱི་དེ་བཞིན་ཉིད་དང་ཡུལ་ཅན་མཐར་ཐུག་པའི་
བདེ་ཆེན་གྱི་ཡེ་ཤེས་དབྱེར་མེད་ཀྱི་ཀློང་ནས་འབད་རྩོལ་བྲལ་ཡང་གང་འདུལ་གྱི་གཟུགས་སྐུ་
སྣ་ཚོགས་འཆར་བ་ལ་སྐུའི་རྣམ་པའི་སྒོ་ནས་ལྷ་སོ་སོའི་ཐ་སྙད་སྦྱར་བར་གོ་ན་འདིའི་བསྟོད་
པའི་གནས་ཤེས་སོ། དེས་ན་རང་གི་སྙིང་ག་ནས་ལྷ དཔག་མེད་སྤྲོས། བསྟོད་པ་པོ་དང་
བསྟོད་ཡུལ་གཉིས་ཀར་ང་རྒྱལ་བཟུང་ནས་བྲག་ཆའི་དབྱངས་ལྟར་ཡོན་ཏན་རྫོགས་པར་དྲན་
ནས་བསྟོད། ཡོན་ཏན་ལ་རྗེས་སུ་ཡི་རང་བས་དེ་ལྟ་བུ་ཐོབ་འདོད་དང་། ཐོབ་པར་གསོལ་བ་
འདེབས། དེ་ལྟར་བྱིན་གྱིས་བརླབ་པར་བསམ། འདིའི་ཚིག་དོན་ལེའུ་བཅུ་བདུན་པའི་རྒྱུད་

འགྲེལ་དུ་གསལ་ཞིང་། བསྟོད་པའི་པན་ཡོན་ནི། རྒྱུད་ལས། སངས་རྒྱས་ཀུན་གྱིས་བསྐུལ་བ་
ཡི། །བསྟོད་ཚིག་ཞི་བ་འདི་རྣམས་ཀྱིས། །རྡོ་རྗེ་འོ ངས་སྤྱོད་བསྟོད་ན་ནི། །དེ་ཡང་སངས་
རྒྱས་འདྲ་བར་འགྱུར། །ཞེས་སོ། ཕྱི་ནང་གསང་བ་དེ་ཁོ་ན་ཉིད་ཀྱི་མཆོད་པ་བཞི་ལས་ཕྱིའི་
རྫས་ཀྱི་མཆོད་པ་དང་། བུམ་དབང་དང་འབྲེལ་བའི་མ་ཅོད་པ། བསྐྱེད་རིམ་སྨིན་བྱེད་ཀྱི་མཆོད་
པ་ནི་ཕྱི་མཆོད་དང་། ནང་གི་རྫས་ཀྱི་མཆོད་པ་དང་། གསང་དབང་དང་འབྲེལ་བའི་མཆོད་པ།
ཀུན་རྫོབ་སྒྱུ་མའི་རྫོགས་རིམ་སྨིན་བྱེད་དང་། སྒྱུ་ལུས་ཀྱི་རྒྱུ་མཐུན་ཕྱི་མཆོད་པ་ནི་ནང་མཆོད་
དང་། གསང་མཆོད། ཤེར་དབང་དང་འབྲེལ་བའི་མཆོད་པ་དང་། དོན་དམ་འོད་གསལ་གྱི་
རྫོགས་རིམ་སྨིན་བྱེད་དང་། དེའི་རྒྱུ་མཐུན་གྱི་མཆོད་པ་དང་། དེ་ཁོ་ན་ཉིད་ཀྱི་མཆོད་པ་ནི།
དབང་བཞི་པ་དང་འབྲེལ་པའི་མཆོད་པ། ཟུང་འཇུག་གི་སྨིན་བྱེད་དང་། དེའི་རྒྱུ་མཐུན་གྱི་
མཆོད་པ་སྟེ། རང་གི་སྙིང་ག་ནས་མཆོང་ལྷ་རྒྱ་མཚོ་སྤྲིན་རབ་འབྱམས་འདོད་སྣམ་སོགས་སུ་
སྤྲོས། ལྷ་རྣམས་ཀྱི་བ་སྤུ་རེ་རེར་ཡང་མཆོད་ཡུལ་དེ་སྙེད་བསམ་ནས་ཉེར་སྤྱོད་འདོད་ཡོན་
སོགས་ཕུལ་བས་ཟག་མེད་ཀྱི་དགའ་བདེ་ཁྱད་པར་ཅན་འཁྲུངས་ཏེ་མཆོད་པའི་འཁོར་གསུམ་
བདེ་སྟོང་གི་རྣམ་རོལ་ཏུ་འཆར་བ་ལ་བསླབ། དེ་ཡང་ཨོ་ཞེས་མཆོད་ཡོན་ཐོགས་པ་དཔག་
མེད་སྤྲོས། སརྦ་སོགས་ཀྱིས་མཆོད། ཧཱུྃ་ཞེས་བསྡུད་པ་ཡང་རྒྱུད་ལས། བརྗོད་ནས་རྡོ་རྗེ་སྤྲོ་བ་
ནི། ། རྫོགས་ནས་རབ་ཏུ་བསྡུ་བར་བྱ། །ཞེས་པའི་དོན་ཕྱོགས་གཅིག་གོ །ཕྱག་རྒྱའི་སོར་མོ་
བརྒྱད་ཀྱིས་སྙིང་གའི་རྩ་འདབ་མཚོན་ཞིང་། མ་ཆོད་ལྷ་སོགས་ཐམས་ཅད་སྙིང་ག་ནས་སྤྲོ་ཞིང་
དེར་བསྡུད་པ་དང༌། ཕྱག་རྒྱའང་སྙིང་ག་ལས་མི་འདའ་བར་བྱེད་པ་འཁོར་འདས་ཀུན་སེམས་
ཀྱི་རྣམ་རོལ་ཡིན་པ་དང་། རླུང་ཐམས་ཅད་སྙིང་གར་བསྡུས་པའི་དཔེ་དོན་གྱི་འོད་གསལ་
འཆར་བའི་སྨིན་བྱེད་དང་། པད་ཀོར་པང་འགྲོ་དུས་དལ་བ་དང་། ཚུར་མྱུར་བ་བྱས་ནའང་རླུང་
མྱུར་དུ་འདུ་བའི་རྟེན་འབྲེལ་དུ་འགྱུར་བ་འོད་ཟེར་སྤྲོ་བསྡུ་སོགས་ལའང་འདྲའོ། ཕྱི་མཆོད་ཡིན་

ཀྱང་རང་གིས་འབུལ་ཚུལ་གྱིས་ནང་གི་འདོད་ཡོན་སོགས་ཀྱི་གནད་ཚང་བ་བྱས་ཆོག་གོ།
ནང་མཆོད་ལ། མཁས་གྲུབ་རིན་པོ་ཆེས། མཐེ་བོང་སུམ་ལས་རི་རབ། མིང་མེད་ཚུ་ལས་ས་
ལ་གནས་པའི་རྒྱ་མཚོར་བྱེད་པ་གདན་བཞིའི་དགོངས་པ་ཡིན་པར་གསུངས་ལ། བཎ་ཆེན་
བསོད་གྲགས་པའི་བསྐྱེད་རིམ་གྱི་དཀྱུས་སུ་མཐེ་བོང་ཧཱུྃ་ལས་ས་གཞི་ཞེས་སོགས་ཡོངས་
གྲགས་ལྟར་བཀོད་ནས། བསྐྱེད་རིམ་དངོས་གྲུབ་རྒྱ་མཚོའི་བཤད་པ་དེ་མཚན་ཕུར་མཛད་
འདུག་པས་བྲག་དཀར་དཀའ་བཅུ་རིན་པོ་ཆེས་ནང་མཆོད་མཐེ་བོང་གིས་ཡར་འཐོར་བ་
གནང་། འདོན་ཆ་ཡོངས་གྲགས་ལྟར་ལ་ལག་པ་ཁ་ཡར་བསྟན་ནས་མཐེ་བོང་གིས་འཐོར་བ་
རྒྱུད་པའི་ཕྱག་ལེན་ཡིན་པར་རྒྱུད་པ་བསམ་གཏན་སེང་གེ་ཚང་གིས་གསུངས། གང་ལྟར་བདེ་
མཆོག་རྩ་རྒྱུད་ལས། སྦོམ་པོ་མཐའ་ལྟག་རྩེ་སྦྱར་བས། ཞེས་པའི་སྦོམ་པོ་མཐེ་བོང་། མཐའ་
མཐེའུ་ཆུང་། དེའི་ལྟག་མ་སྲིན་ལག་ཡིན་པས་མཐེབ་སྲིན་སྦྱར་ནས་ལན་གསུམ་དཀྲུགས་ཏེ་
འབུལ་བའི་ཚེ་མཐེབ་སྲིན་ཁ་ཕྱེ་ན་དེ་ཙམ་གྱིས་ཆོག་ཅེས་གུང་ཐང་འཇམ་པའི་དབྱངས་ཀྱིས་
གསུངས་ཤིང་། བླ་མ་གཞན་རྣམས་ཀྱང་དེ་ལྟར་མཛད་དོ། ལྷ་མོའི་བསྐང་བར། ཕྲ་མོ་སྦོམ་པོ་
ལས་བྱུང་བའི། །ཞེས་པའང་འདི་དང་དོན་འདྲ། ས་ལ་གནས་པའི་རྒྱ་མཚོ་ལས་བདུད་རྩི་
ཕྱུང་། ཞེས་པ་སྔོན་ལྷ་རྣམས་ཀྱིས་རི་རྒྱལ་གྱིས་སྲུབ་ཤིང་དང་། ཀླུ་ནོར་རྒྱས་སྦྲུལ་གྱི་རྣམ་
པས་སྲུབ་ཐག་བྱས་ནས་འོ་མ་ཅན་གྱི་རྒྱ་མཚོ་བསྲུབས་པ་ལས་བདུད་རྩི་བུམ་པ་གང་ཐོན་པ་
བཏུང་བས་ཚེ་རིང་ཞིང་རྒས་པ་མེད་པ་སོགས་བྱུང་པའི་གཏམ་རྒྱུད་དང་སྦྱར་བ་སྟེ། གང་ལྟར་
རྒྱ་མཚོ་བསྲུབ་པའི་བདུད་རྩི། མཐེབ་སྲིན་རྡོ་རྗེ་དང་པདྨ་བསྲུབ་པའི་བདུད་རྩི། ཤ་ལྔ་བདུད་རྩི་
ལྔ་སྦྱངས་རྟོགས་སྦྱར་གསུམ་བྱས་པའི་ཐོད་པའི་བདུད་རྩི་རྣམས་འདྲེས་པ་མཐེབ་སྲིན་གྱིས་
བླངས་ཏེ་ཕུལ་བས་སོར་མོ་ཕྲད་མཚམས་སུ་ལྗགས་ཀྱི་འོད་ཟེར་ཟུག་བ་ལས་དྲངས་ཏེ་གསོལ་
བར་བསམ་པ་འདུས་པའི་སྐབས་གསུང་བཤད་ལ་གནང་། སྙིང་ག་ནས་ལྷ་མོ་རྡོ་རྗེ་མ་སྤྲོས་ཏེ་

འབུལ་བར་བཤད་པ་ཡོད། དེ་ལ་སྟེང་གི་རེ་མིག་དགུ་པའི་ཤར་གྱི་གདུང་ཟླུམ་སྟེང་སེངྒེ་བརྒྱད་
ཀྱིས་བཏེག་པའི་རིན་པོ་ཆེའི་ཁྲིའི་སྟེང་དུ་ལམ་འདིའི་དབང་བསྐུར་རྒྱུད་བཤད་མན་ངག་གནང་
བའི་བཀའ་དྲིན་གསུམ་ལྡན་གྱི་བླ་མ་རྡོ་རྗེ་འཆང་དང་། དེའི་གཡས་སུ་ཆོ་གའི་བླ་བརྒྱུད་དང་པོ་
རྒྱལ་སྲས་བློ་གྲོས་རིན་ཆེན་སོགས་དབང་བརྒྱུད་དང་། གཡོན་དུ་ཕྱག་ན་རྡོ་རྗེ་སོགས་བཤད་
བརྒྱུད་ཀྱི་བླ་མ་རྣམས་གདུང་མའི་སྟེང་ཟླུམ་པོར་གྲལ་བསྒྲིགས་ནས་བཞུགས་པར་སྨིན་
མཚམས་ཀྱི་ཐད་ནས་ཕུལ། འདུས་པར་ལྷ་སོ་སོའི་སྔགས་ཀྱི་བདག་བསྐྱེད་ཀྱི་ལྷ་ལ་འབུལ་
བའི་གསུང་བཤད་མཛད། སྙིང་མགྲིན་སྤྱི་བོར་ཐིག་ལེ་བྱས་ནས་རང་དང་། རྩ་བའི་བླ་མ་དང་།
བརྒྱུད་པའི་བླ་མ་བསྟེན་པའི་ཡི་དམ་ལ་འབུལ་བར་བསྐྱེད་རིམ་རྣམས་སུ་གསུངས། གསུང་
བཤད་མེད་ཀྱང་བླ་མའི་སྐུའི་རྡུལ་ཕྲ་རབ་རེ་རེ་ལའང་རྒྱུད་སྡེ་བཞིའི་ཡི་དམ་གྱི་ཞིང་ཁམས་
བཞུགས་པས་དེ་ལ་སྙིང་གའི་ཐད་ནས་ཕུལ། པད་རཱུའི་སྟེང་ཆོས་སྲུང་བསམ་སྟེ་ལྟེ་བའི་ཐད་
ནས་འབུལ། སེམས་ཅན་ཐམས་ཅད་ཀྱང་ཕྱི་རོལ་ཏུ་བཀུགས་ནས་རྡོ་རྗེ་འཆང་དུ་གསལ་བ་ལ་
འབུལ། སེམས་ཅན་རང་གནས་སུ་ཁྱབ་པར་བསམ་ན་སྟབས་བདེ་བ་ལྟ་བུ་གསུངས། རྒྱུད་སྡེ་
འོག་མའི་ལྷ་ཐམས་ཅད་ཀྱང་གདུལ་བྱའི་དབང་གིས་རྣམ་པ་དེ་ལྟར་བསྟན་ཀྱང་དོན་ལ་བླ་མེད་
ཀྱི་ལྷ་དང་འདྲ་བས་བླ་མེད་ཀྱི་ལྷའི་རྣལ་འབྱོར་ལ་གནས་ནས་རྒྱུད་སྡེ་འོག་མའི་ལྷ་ལ་ནང་
མཆོད་སོགས་ཕུལ་ཆོག རྒྱུད་སྡེ་འོག་མའི་ལྷའི་རྣལ་འབྱོར་ལ་གནས་ནས་བླ་མེད་ཀྱི་ལྷ་ལ་
ནང་མཆོད་སོགས་བླ་མེད་ལྟར་ཕུལ་མི་ཆོག ཨ་མྲྀ་ཏས་རང་གིས་བདུད་རྩི་མྱང་བས་ལུས་ལ་
གནས་པའི་ལྷ་ཐམས་ཅད་ཚིམ་པར་བསམ། མཆོག་དམན་གྱི་མགྲོན་ཐམས་ཅད་ལ་འབུལ་བ་
སྣོད་བཅུད་དག་པ་རབ་འབྱམས་འབའ་ཞིག་གི་སྣང་བ་གོམས་ཕྱིར་ཡིན་ནོ། མཆོད་པ་ཕྱི་མ་
གཉིས། མཁའ་གསང་བརླབས་ནས། དཀྱིལ་འཁོར་པའི་ལྷ་ཐམས་ཅད་ཀྱིས་ཀྱང་ནས། མཉེས་
པར་གྱུར་ཅེས་པས་བསྟན་ཀྱང་དེ་གཉིས་ཀྱི་ཁྱད་པར་ཆེར་མི་གསལ། འདིའི་རང་ཉིད་མི་

བསྐྱོད་པར་གྱུར་ཅེས་པ་དང་། དཀྱིལ་འཁོར་པའི་ལྷ་ཐམས་ཅད་ཀྱིས་ཞེས་པ་དང་སྦྱོར་ལ།
གཙོ་བོ་སྤྲུལ་སྐུ་རྡོ་རྗེ་འཆང་ཡིན་པས་རང་ཉིད་རྡོ་རྗེ་འཆང་དུ་གྱུར་ཅེས་དང་། འཁོར་མེད་པས་
ལུས་དཀྱིལ་གྱི་ལྷ་ཐམས་ཅད་ཀྱིས་ཞེས་སྦྱར་དགོས། གསང་མཆོད་ལ་བརྟེན་ནས་སྟོང་ཉིད་ལ་
མཉམ་པར་བཞག་པ་དེ་ཁོ་ན་ཉིད་ཀྱི་མཆོད་པར་གྲགས་ཆེ་ཡང་། གུང་ཐང་འཇམ་པའི་དབྱངས་
ནས་ཆོ་གའི་ཚིག་ལ་བདེ་སྟོང་དབྱེར་མེད་པ་ཅིག་པུའི་སྟེང་ནས་མཆོད་པ་གཉིས་ཀ་འཇོག་
དགོས་པ་ལྟར་ཡོད་ཀྱང་། བདེ་སྟོང་དབྱེར་མེད་ཀྱི་ཡེ་ཤེས་ཀྱི་མཆོད་པ་གསང་མཆོད་དང་།
དེ་ལ་བརྟེན་ནས་ལྷ་ཐམས་ཅད་ཟུང་འཇུག་གི་སྐུར་བཞེངས་པའི་བདེན་གཉིས་དབྱེར་མེད་དེ་
ཁོ་ན་ཉིད་ཀྱི་མཆོད་པར་གོ་དགོས། འདི་རྗེ་བདག་ཉིད་ཆེན་པོ་ཁོ་ན་ལས་བོད་ཀྱི་མཁས་པ་
སུས་ཀྱང་མ་ཐོན། རང་གི་བདེན་གཉིས་དབྱེར་མེད་ཀྱི་རྟོགས་པ་འབུལ་དགོས་པས་དེ་ལ་གོ་
བ་རྙེད་པའམ་མ་མཐའ་གོ་བ་སྐྱེས་པར་མོས་ནས་འབུལ་གསུངས་པ་བསམ་གྱིས་མི་ཁྱབ་ཀྱང་
ད་དུང་གོ་དཀའ། བདེན་གཉིས་དབྱེར་མེད་ནི་དག་པའི་སྒྱུ་ལུས་དང་དོན་དམ་འོད་གསལ་སྐུ་
ཐུགས་སུ་ཟུང་དུ་འཇུག་པ་དེ་ཡིན་པས་རང་གིས་དེ་ཐོབ་པའི་མོས་པ་བྱས་ནས་འབུལ་ལམ།
བདེ་སྟོང་དབྱེར་མེད་ཀྱི་ཡེ་ཤེས་ཀྱི་བཞོན་པའི་རླུང་སྒྱུ་ལུས་སུ་ཤར་བ་དེ་ཐུགས་དོན་དམ་འོད་
གསལ་དང་ཟུང་དུ་འཇུག་པ་ལ་རང་གིས་ང་རྒྱལ་བྱེད་དམ་དཔྱད་དགོས་ཀྱང༌། མདུན་བསྐྱེད་
ལྟར་རང་ཡབ་ཡུམ་སྙོམ་པར་ཞུགས་པའི་བྱང་སེམས་ཀྱི་རྡུལ་ཕྲ་རབ་ལས་གྲུབ་པའི་དེ་བཞིན་
གཤེགས་པ་ནམ་མཁའ་གང་བ། དེའི་ཡབ་ཀྱིས་ཡུམ་དང་། ཡུམ་གྱིས་ཡབ་སྤྲོས་ཏེ། ཡབ་ཡུམ་
ནམ་མཁའ་གང་བ་ཟུང་འཇུག་གི་སྐུར་བཞེངས་ནས། རྒྱ་མཚོ་སྤྲིན་གྱི་བཀོད་པ་རབ་འབྱམས་
ཀྱི། །ཞེས་པ་ལྟར་མཁའ་ཁྱབ་ཀྱི་རྒྱལ་བ་ཐམས་ཅད་ཀྱི་སྐུ་གསུང་ཐུགས་དབྱེར་མེད་པའི་ཟུང་
འཇུག་གི་བདེ་ཆེན་མངོན་དུ་མཛད་པ། རྒྱུད་ལས། དེ་ནས་ནམ་མཁའི་དབྱིངས་འདི་དག་
ཐམས་ཅད་ལ་དེ་བཞིན་གཤེགས་པ་ཐམས་ཅད་ཀྱི་སྐུ་དང་གསུང་དང་ཐུགས་རྡོ་རྗེའི་དམ་ཚིག་

གི་ཁུ་བས་ཡོངས་སུ་གང་སྟེ་བུམ་པ་རྡོ་རྗེ་ཆུས་གང་བ་ལྟར་གནས་པར་གྱུར་ཏོ། ཅེས་པ་ལྟར་
བསྐྱངས་ན་ལེགས་སམ་སྙམ་མོ། ། ༈ ལྔ་པ་ཉེར་བསྡུ་ལ། རང་གི་ཐུགས་ཀའི་ཧཱུཾ་གི་འོད་ཟེར་
གྱིས་གཙོ་བོའི་ཡུམ་མ་གཏོགས་པའི་འཁོར་གྱི་ལྷ་རྣམས་ལྷག་མོས་ལྟར་ལུས་ལ་བཀོད། །
མདུན་བསྐྱེད་དང་བདག་འཇུག་དབང་བསྐུར་ལ་གསང་མཆོད་སྐབས་ལུས་དཀྱིལ་མི་བཞུ་བས་
འདིར་འཁོར་རྣམས་ལུས་དཀྱིལ་དང་དབྱེར་མེད་བྱེད། བདག་བསྐྱེད་ལ་སྙིང་བ།ར་མི་བསྐྱོད་པ་
ཞེས་པ་མེད་ལ། མདུན་བསྐྱེད་ལ་ཡོད་པ་བསྐྱེད་ཆོག་གི་ཁྱད་པར་རོ། གཞལ་ཡས་ཁང་ལུས་
ཀྱི་ཆ་གང་ལས་སྤྲོས་པའི་གནས་དེ་དང་དེར་ཐིམ། གཙོ་བོ་ཡབ་ཡུམ་སྙོམ་པར་ཞུགས་པའི་
སྦྱོར་མཚམས་ནས་བྱང་ཆུབ་ཀྱི་སེམས་ཀྱི་འོད་ཟེར་གྱིས་སེམས་ཅན་ཐམས་ཅད་ལ་དབང་
བསྐུར། སྒྲིབ་པ་སྦྱངས་ཏེ་ཧཱུྃ་དུ་གྱུར། དེ་རྡོ་རྗེ་འཆང་དུ་གྱུར་པ་འོད་ཟེར་གྱིས་དྲངས་ནས་རང་
ལ་ཐིམ་རྣལ་འབྱོར་དག་པ་ཆོས་ཐམས་ཅད་རྣལ་འབྱོར་དག་པའི་བདག་ཉིད་དེ་ངའོ་ཞེས་ང་
རྒྱལ་བཞིག ཡབ་ཡུམ་སྙོམས་པར་ཞུགས་པས་སྣོད་བཅུད་སྦྱང་བསྒྱུར་ཐུན་མཚམས་སུ་ཡང་
ཡང་བྱས་ཆོག སྣོད་བཅུད་ཐམས་ཅད་བསྡུས་ཏེ་བདེ་སྟོང་གིས་རྒྱབ་བཏབ་ནས་ཡབ་ཡུམ་
ཟུང་གཅིག་ལས་མེད་པ་དག་པ་ལྷའི་འཁོར་ལོ་མ་གཏོགས་མེད་པའི་དོན་རེད། ལུས་ཀྱི་ལྷ་
བཞག་པས་ཆོག བདེ་ཆེན་གྱི་ཡེ་ཤེས་ཀྱི་སྣང་ཆ་དག་པ་རབ་འབྱམས་ཀྱི་སྣོད་བཅུད་དུ་
འཆར་བ་བླ་མ་མཆོད་པ་ལྟར་ཡིན་པས་མདུན་བསྐྱེད་ལྟར་དག་པའི་སྣོད་བཅུད་གཉིས་ཀ་ཡོད་
ཆོག་པས། ནོར་དགེའི་ངག་སྒྲོས་དང་། ལུས་ཀྱི་གཡོ་བ་ངག་གི་བརྗོད་པ་དང་། ཞེས་སོགས་
ལྟར་སྒོ་གསུམ་ཐ་མལ་པར་མ་ཤོར་བར་གང་སྣང་དག་པའི་རྣམ་རོལ་ཏུ་འཆར་བ་ལ་བསླབ་
པར་བྱའོ། ། ༈གཉིས་པ་ཐུན་མཚམས་ལ་གཏོར་འབུལ༑ ཁ་ཟས། ཉལ། ལྡོང་། ཁྲུས། ལུས་
བརྟས་པའི་རྣལ་འབྱོར་རྣམས་ལས། གཏོར་མ་བཟོ་ན་ལས་མཐུན་གྱི་དབྱིབས་དང་ཁ་དོག་ཅན་
ནམ་ཚུ་དང་ཕྱེད་གཙང་ཙམ་ཡང་རུང་བ་རྒྱ་གར་གྲུབ་ཆེན་གྱིས་གསུངས། གཏོར་མ་སྐམ་པོ་

ལ་ཅུང་ཟད་འཛེམ་པས་སྣོད་དུ་འོ་མ་བླུག་པའི་ནང་མར་འཇོག་པ་ལའང་རྒྱུ་མཚན་ཡོད། དེས་
ན་ལོ་གཏོར་སྐམ་པོ་ལ་ཆུ་གཙང་སོགས་བྲན་ན་ལེགས་པ་འདྲ། གཏོར་མ་ནང་མཆོད་ལྟར་
བཟའ་བའི་རྫས་སུ་བྱིན་གྱིས་བརླབ། བདག་བསྐྱེད་ལ་འབུལ་བ་མིན་པས་མདུན་བསྐྱེད་ཡོད་ན་
དེ་དང་། མེད་ན་འགྲེལ་གཏོར་ལ་ཕྱི་རོལ་ཏུ་ཁྲོ་བཅུ་ཕྱོགས་སྐྱོང་བཅས་བཀོད་པ་རྒྱུད་ཀྱི་
དགོངས་པ་ཡིན་པས་དེ་ལ་ཡང་གཏོར་མ་ཕུལ། དེ་ལ་ཐུན་མོང་བའི་བསྲུང་འཁོར་བསམ་ཆོག་
ཀྱང་ཡོངས་གྲགས་ལ་རང་གིས་བསྒོམ་པའི་དཀྱིལ་འཁོར་གྱི་ནང་དུ་གསལ་བཏབ་པ་ལྟར་ཡོད་
པས་ཚིག་ལ་མི་གསལ། བསྡུ་ན་གཙོ་རྐྱང་ཙམ་ཀུན་འདུས་སུ་མོས་ནས་གཏོར་མ་ཕུལ་ཏེ་ཁྲོ་
བཅུ་སོགས་བཞག་ཀྱང་རུང་། བགེགས་ཞི་བ་དང་ལས་འགྲུབ་པ་སོགས་ཀྱི་ཆེད་ཆོ་ག་མ་
ལྕོག་ན་སྐད་ཅིག་དཀྲོང་བསྐྱེད་ཙམ་གྱི་སྒོ་ནས་འགྲེལ་གཏོར་བཏང་ན་རྒྱུད་ལས་བཤད་པའི་
ཉམས་ལེན་ཆ་ཚང་ཞིག་ཡིན། སྨད་རྒྱུད་པའི་བླ་མ་རྒྱུད་མཆོད་སྔ་མ་ལ་ཉེར་བསྡུ་དང་ཕུར་
གདབ་མེད། ཕྱི་མ་ལ་ཁྲོ་མཆོད་དང་ཕུར་གདབ་ཡོད་ཀྱང་ཉེར་བསྡུ་མེད་པས་གཏོར་མགྲོན་
གཞལ་ཡས་ཁང་བཅས་རང་ལ་བསྟིམས། ཁྲོ་བཅུ་དང་ཕྱོགས་སྐྱོང་བདག་བསྐྱེད་ཀྱི་གཞལ་
ཡས་ཁང་གི་སྟེང་འོག་ཕྱོགས་མཚམས་སུ་འཁོད་ནས་བགེགས་དང་བར་ཆད་བསྲུང་བར་
བསམ་པ་ཡིན། རང་གི་ཉམས་ལེན་ལ་གཞལ་ཡས་ཁང་ཡོད་ན་དེ་ལྟར་བྱས་ཆོག གཞལ་
ཡས་ཁང་མེད་ན་རང་གི་སྟེང་འོག་ཕྱོགས་མཚམས་སུ་འཁོད་པའི་ཚིག་གི་འདོར་ལེན་ཤེས་
དགོས་སོ། ཁ་ཟས་ཀྱི་རྣལ་འབྱོར་རྒྱས་པ་ལྷ་མོ་བཞི་ཞུས་ལས་འབྱུང་བ་ནི། བཟའ་བཏུང་ནང་
མཆོད་ལྟར་བྱིན་གྱིས་བརླབ། རང་མི་བསྐྱོད་པ་སོགས་རིགས་གང་ཡིན་དུ་གསལ་བའི་མགྲིན
པ་ཟངས་དུང་མེས་བསྲེག་པ་ལྟར་དམར་བའི་ནང་བྷིལས་པདྨ་དམར་པོ་འདབ་བརྒྱད་ཀྱི་ལྟེ་
བར་ཧཱུཾ་སྔོན་པོ་ལས་རྡོ་རྗེ་སྔོན་པོ་རྩེ་ལྔ་པ་འོད་ཀྱི་སྦུ་གུ་ཅན་གྱི་རྩེ་མོར་ཨོཾ་དཀར་པོ་འོད་ཟེར་
ཟས་ལ་འཕྲོ་བ་བསམ་པ་ནི་ལྐོག་མའམ་མགྲིན་པ་སྦྱངས་བའོ། ཐུགས་ཀར་སྣ་ཚོགས་པད་ཉི་

ལ་ཧཱུཾ་སྔོན་པོ་མེ་ལྕེ་གསུམ་འབར་བར་བསམ་པ་ནི་སྙིང་ག་སྦྱངས་པའོ། སྙིང་གའི་ཧཱུྃ་བླ་མ་ཡི་
དམ་ཀུན་འདུས་སམ། ཐིག་ལེའི་ནང་བླ་མ་ལ་རྒྱུད་སྡེ་བཞི་ཚང་བའམ། བླ་མ་ཡི་དམ་ཐམས་
ཅད་བཀོད། གསང་གནས་སུ་ཡཾ་ལས་རླུང་། ལྟེ་བར་རཾ་ལས་མེ། སྙིང་གར་ལཾ་ལས་ས།
མགྲིན་པར་ཁཾ་ལས་ཆུ་དཀྱིལ་རྣམས་ཡི་གེ་དེ་དག་གིས་མཚན་པ། ༀ་གྱི་འོད་ཟེར་གྱིས་ཟས་
དྲངས་ཏེ་སྙིང་གའི་ལྷ་ལ་ཕུལ་བས་གསང་གནས་ཀྱི་རླུང་གཡོས། ལྟེ་བའི་མེ་འབར། སྙིང་གའི་
ས་བསྲེག མགྲིན་པའི་ཆུ་ཁོལ་པས་ཟས་རྣམས་མགྲིན་པར་དྭངས་སྙིགས་ཕྱེ་སྟེ་དྭངས་མས་
ལྷ་རྣམས་ཚིམ་པར་བསམ། ཟས་ཅུང་ཟད་ཞུ་ནས་ཁ་སྦྱོར་བུམ་པ་ཅན་ཅུང་ཟད་རེ་འཛིན་པ་
འདི་ཀློག་པའི་སློབ་དཔོན་བསམ་གཏན་སེངྒེ་ཚང་གིས་ཀུན་མཁྱེན་གོང་མའི་བསྐྱེད་རིམ་གྱི་
ཚིག་རིས་ལྟར་རྒྱུན་པར་གསུངས་པས་དགུང་ལོ་དོན་བདུན་བཞེས་ཀྱང་སྐྲ་དཀར་དང་མཉེར་
མ་མེད་པ་སོགས་ཕན་ཡོན་དུ་གསུངས་པ་ལྟར་ཡོད་དོ། བསྡུ་ན་ཁ་ཐབ་ཁུང་། ལག་པ་དགང་
གཟར་བླུག བཟའ་བཏུང་བསྲེག་རྫས་སུ་མོས་ལ་བདུད་རྩིར་བརླབ་ནས་རང་ལྷར་གསལ་
བའམ། ཐུགས་ཀའི་ཧཱུྃ་མམ། ཐིག་ལེར་ལྷ་ཐམས་ཅད་བཀོད་དེ་ཕུལ་བར་མོས་པའི་ཕན་ཡོན་
གདན་བཞི་ལྟར་ལ། ལྷའི་རྣལ་འབྱོར་དང་བྲལ་ཞིང་ཟས་ལ་སྲེད་པས་རང་དོན་དུ་བཟའ་བ་
ཁམས་རེ་དང་བཏུང་པ་ཧུབ་རེ་ལ་བྱང་སྡོམ་དང་འགལ་བའི་ཉེས་བྱས་རེ་དང་། སྔགས་ཀྱི་རྩ་
ལྟུང་བཅུ་གསུམ་པའི་ཆར་གཏོགས་ཀྱི་སྦོམ་པོ་རེ་འབྱུང་ཞིང་། སྡོམ་འབྱུང་སོགས་སུ་ཉེས་
དམིགས་གཞན་ཡང་མང་དུ་གསུངས་ལ། བཟའ་བཏུང་རྒྱུན་དུ་བསྟེན་དགོས་པས་འདི་ཤིན་ཏུ་
གལ་ཆེའོ། ཉལ་བའི་ཚེ་རང་ལྷར་གསལ་བའི་ལུས་ལ་ལྷ་བཀོད་ནས་ལྷག་མོས་ལྟར་བསྡུས་ཏེ་
སྟོང་ཉིད་ལ་མཉམ་པར་བཞག དེ་བཞིན་ཉིད་ལས་བྱང་ཆུབ་པས་ཉལ་ཏེ་གཉིད་ཆོས་སྐུའི་རྣལ་
འབྱོར་སྐྱོང་། ཐོ་རངས་ལྡང་བ་ན་ལྷ་མོ་བཞིས་ཞུ་བ་གླུས་བསྐུལ་བས་རྨི་ལམ་ལོངས་སྐུའི་རྣལ་
འབྱོར་ལས་སྐད་ཅིག་གིས་ལྷ་ཡོངས་རྫོགས་སུ་ལྡང་ཐུབ་ན་རབ། མིན་ཀྱང་ཞེ་སྡང་རྡོ་རྗེ་ཡབ་

ཡུམ་དུ་བཞེངས་པར་མོས། རྒྱུད་པའི་བཅའ་ཡིག་ཏུ། དགེ་སྐོས་ཀྱིས་མཁར་བརྡ་ཞུ་བ་གླུས་
བསྐུལ་གྱི་ཚུལ་དུ་དལ་བུས་རིམ་གྱིས་གཏོང་གསུངས་པ་འོད་གསལ་ལས་གློ་བུར་དུ་སློང་མི་
རུང་བས་ཐོག་མར་ཕྱག་འཚལ་བའི་རྒྱུ་མཚན་དེ་ཡིན། དགེ་སློང་རྣལ་འབྱོར་སྤྱོད་པ་ཏིང་ངེ་
འཛིན་ལས་བཞེངས་པར་བསྐུལ་བ། གཎྜིའི་སྔོན་དུའང་ཕྱག་འཚལ་བ་དང་། དམིགས་བརྩེ་མའི་
གྲེ་སངས་དང་པོ་ཆོས་སྐྱོང་བཞེངས་བརྡ་ཟེར་ཀྱང་ཆོས་སྤྱོད་བཞེངས་བརྡ་ཡིན་འདུག འབྲས་
སྤུངས་རྒྱབ་རིར་གྲགས་རྒྱལ་མ་གནས་པས་དེར་ཕྱག་འཚལ་ཞེས་ཁ་ཅིག་ཟེར་བ་དེ་ལས་ཀྱང་
ཐལ་ཆེའོ། ཁྲུས་ཀྱི་ཚེ་མདུན་གྱི་ནམ་མཁར་དབང་ལྷ་གསལ་བཏབ་དེས་སྤྲོས་པའི་ལྷ་མོ་རྣམས་
ཀྱིས་དབང་རྫས་བུམ་ཆུ་སོགས་ཐོགས་ནས་དབང་ཡོངས་རྫོགས་བསྐུར་བས་སྒོ་གསུམ་གྱི་སྒྲིབ་
པ་བག་ཆགས་དང་བཅས་དག་པར་བསམ། ཐུན་དང་ཐུན་མཚམས་ཁྱད་པར་མེད་པར་ཉམས་
ལེན་རྒྱུན་ཆགས་སུ་འཇུག་དགོས་པས་ཐུན་མཚམས་ཀྱི་རྣལ་འབྱོར་རྣམས་ཐུན་གྱི་ཉམས་ལེན་
མི་བརྗེད་ཅིང་བོགས་འདོན་པའི་ཆེད་ཡིན། ཐུན་མཚམས་རྒྱ་ཡན་དུ་སོང་ན་ཐུན་གྱིས་གར་
ཡང་མི་ཕྱིན་པས་ལས་དང་པོ་པ་ལ་ཐུན་ལས་ཐུན་མཚམས་ཀྱི་རྣལ་འབྱོར་གལ་ཆེའོ། ལུས་
བརྟས་པའི་རྣལ་འབྱོར་རི་ཁྲོད་པ་མཐུན་རྐྱེན་མེད་པ་དང་བཅུད་ལེན་པ་ལ་ལྷག་པར་མཁོ།
བདེ་འཇིགས་སོགས་ལའང་ཡོད་ཀྱང་གསུང་བཤད་འདུས་པའི་སྐབས་ཡོང་། དེའང་སྤྱི་བོར་
མཐོ་གང་ཙམ་གྱི་བར་སྣང་ལ་ཝ་ཡིག་དཀར་པོ་ཡོངས་སུ་གྱུར་པ་ལས་ཟླ་བ་ཉ་གང་བ། དེའི་
འོག་གི་དབུས་སུ་ཨོཾ་དཀར་པོ་མགོ་ཐུར་བསྟན། ཨོ་ཟླ་བ་དང་བཅས་པ་ལས་རིགས་ལྔའི་ངོ་བོ་
བདུད་རྩི་སྣ་ལྔའི་རྒྱུན་བབས། ལུས་གང་། ལུས་ངག་ཡིད་གསུམ་བདེ་བས་ཚིམ་པར་བསམ་
པ་ཐུན་དང་ཐུན་མཚམས་གཉིས་ཀའི་སྐབས་དང་ཉམས་ལེན་གང་ལའང་བྱས་ཆོག ཞིབ་པར་
འགྲེལ་པ་བཞི་སྦྲགས་སུ་གསལ་ལོ། ལམ་ཁྲིད་དང་བསྐྱེད་རྫོགས་གང་ལ་ཡང་ཆོས་ཐུན་རེ་རེ་
དང༌། ཁྱད་པར་ཐུན་ཐ་མ་ལ་འགོ་ནས་བརྩམས་ཏེ་བཤད་པ་ཚར་གསུམ་རེ་བྱེད་པ་དཔོན་སློབ་

བྱམས་པས་གནང་བ་དུས་དབང་གིས་ཁྲིད་ཐོབ་པ་ཉུང་བས་ཆོས་ཐུན་ཐ་མ་ཙམ་ཐོབ་པ་དེས་
ཀྱང་རྒྱུན་ཙམ་ཐོབ་རྒྱུའི་ཐབས་མཁས་མཛད་པ་ཡིན་འདུག། དེ་ལ་ཐོག་མར་སྐད་ཅིག་དཀྲོང་
བསྐྱེད། རྡོར་དྲིལ་དང་ནང་མཆོད་བྱིན་རླབས། ཕྱོགས་སྐྱོང་ལ་གཏོར་མ་ཕུལ་ཏེ་འཕྲིན་ལས་
བཅོལ། བདག་བསྐྱེད་ཀྱི་མཆོད་པ་བྱིན་གྱིས་བརླབས། རྡོར་སེམས་བསྒོམ་བཟླས་དང་།
ཚོགས་ཞིང་མཆོད། ཐུན་མོང་མ་ཡིན་པར་ཁྲོ་བཅུའི་བསྲུང་འཁོར། ཕུར་གདབ། ཐུན་མོང་བ་
རྭ་གུར། གོ་ཆའི་བསྲུང་བ། འདོད་ན་ཁྲོ་བཅུའི་སྔགས་བགྲང་། ཡེ་ཤེས་ཀྱི་ས་བསྒོམ། འབྱུང་
བ་རིམ་བརྩེགས་གཞལ་ཡས་ཁང་གདན་བཅས་དང་། དེར་ལྷག་མོས་ཀྱི་ལྷ་བསྐྱེད། ལྷག་མོས་
ཀྱི་མཛད་པ་དང༌། ལྷག་མོས་ལུས་ལ་བཀོད། རགས་པ་ཉེར་ལྔ་ཐིམ་རིམ་སྦྱར་ཏེ་ལྷག་མོས་
ལུས་ལ་བསྡུས་ནས་འཆི་བ་ཆོས་སྐུའི་ལམ་འཁྱེར། མངོན་བྱང་ལྔ་ལས་དང་པོའི་མགོན་པོ་
བསྐྱེད་པ་བར་དོ་ལོངས་སྐུའི་ལམ་འཁྱེར། མི་བསྐྱོད་པ་ཐམས་ཅད་གཞལ་ཡས་ཁང་གི་ནང་དུ་
འདྲེས་པ་ལ་དང་པོའི་མགོན་པོ་ཞུགས་ཏེ་སྤྲུལ་སྐུ་རྡོ་རྗེ་འཆང་བསྐྱེད་པ་སྐྱེ་བ་སྤྲུལ་སྐུའི་ལམ་
འཁྱེར། ལུས་རྟེན་བ།ཞལ་ཡས་ཁང་དང་། ཕུང་སོགས་བརྟེན་པ་ལྷར་བསྒོམ། སྐུ་གསུང་ཐུགས་
སོ་སོ་དང་ཐུན་མོང་དུ་བྱིན་གྱིས་བརླབས། སེམས་དཔའ་སུམ་བརྩེགས། རིགས་བདག ལུས་
ངག་ཡིད་གསུམ་རྒྱས་པར་བྱེད་པའི་རྣལ་འབྱོར་གྱིས་ཡིག་བརྒྱ་བཟླས། རིག་མ་ཆོ་ག་སུམ་
བསྐྱེད་ཀྱི་ལུས་ལ་ལྷ་བཀོད། མཁར་གསང་བྱིན་རླབས། རྗེས་ཆགས་དང་མཆོད་པའི་ང་རྒྱལ་
བཟུང་། ཐིག་ལེ་ཡིད་ཀྱིས་ཡུམ་གྱི་པདྨར་པབ་སྟེ་ཡུམ་གྱི་ཐུགས་ཀར་དཀྱིལ་འཁོར་རྒྱལ་
མཆོག་གི་ལྷ་བསྐྱེད། མཛད་པ་མཛད་དེ་རང་གནས་སུ་བཀོད། གནས་སྐབས་བཞི་ལས་དང་
པོ་གསུམ་བསྐྱེད་རིམ་རགས་པའི་སྐབས་དང་། ཐ་མར་ཕྲ་མོ་ལ་ཆིག་དྲིལ་བྱ། ཡིད་བཟླས་དང་
ངག་བཟླས། ཡིག་བརྒྱ། ཞུ་བ་གླུས་བསྐུལ། བསྟོད་པ། ཕྱི་ནང་གསང་བ་དེ་ཁོ་ན་ཉིད་ཀྱི་
མཆོད་པ་དང༌། ཉེར་བསྡུ་བྱས། ཐུན་མཚམས་སུ་གཏོར་མ་ཁ་ཟས་ཉལ་ལྡང་ཁྲུས་དང་ལུས་

བརྟས་པའི་རྣལ་འབྱོར་བཅས་ཆོ་ག་རྒྱས་པའམ་མ་ལྕོག་ནི་དང་སྦྱོར་དང་། དེ་ཡང་བསྡུ་ཚུལ་
སོགས་ཆོས་ཐུན་རེ་རེ་བཞིན་རྒྱས་འབྲིང་བསྡུས་པའི་བཤད་པ་སློབ་མའི་ཡིད་ལ་འཆར་རྐྱེན་
པ་རྩལ་དུ་བཏོན་ཏེ་གསུང་གི་ཉམས་འགྱུར་མི་འདྲ་བའི་བཤད་པ་མཐའ་ཡས་པ་སྩལ་ཀྱང་།
འདིར་ཕྱོགས་གཅིག་ཏུ་ཡིད་ལ་འདྲིལ་བའི་སྡོམ་ལྟ་བུར་མིང་ཐོ་ཙམ་སླར་ཡང་བྲིས་སོ། ། དེ་
ཡང་རྗེ་བདག་ཉིད་ཆེན་པོས། གང་ཞིག་རྟོགས་ན་མཐའ་དག་གསུང་རབ་ལ། །མི་འཇིགས་
སྤོབས་པ་མཆོག་སྟེར་འདུས་པའི་ལམ། །ཞེས་མདོ་སྔགས་ཀྱི་གཞུང་ཆེན་མོ་ཐམས་ཅད་དང་།
ལྷག་པར་འདུས་པ་རྩལ་དུ་བཏོན་པ་ལ་གནད་ཆེ་བས་གྲུབ་མཐའ་ཆེན་མོར་དཔལ་གསང་བ་
འདུས་པས་མདོ་སྔགས་ཀྱི་སྒོ་ཕྱེ་བ་མཐོང་ནས་ཞེས་དང་། དེས་མཚོན་རྒྱུད་སྡེ་དང་དགོངས་
འགྲེལ་རྣམས་སུ་གཞན་དང་མི་མཉམ་པའི་བསྔགས་བརྗོད་མཛད་པ་ལྟར་ཁྱད་ཆོས་ཤིན་ཏུ་
མང་། རྗེའི་གཞུང་དང་གདམས་པ་ཐམས་ཅད་རྒྱུད་དང་གྲུབ་ཆེན་གྱི་དགོངས་པ་འཁྲུལ་མེད་
དང༌། ཁྱད་པར་འདིའི་ཆོ་གའི་ཚིག་ཟུར་ཕྲ་མོ་རེ་ཚུན་ཆད་གྲུབ་ཆེན་གྱི་གཞུང་དུ་མ་ཟད་རང་
གི་རྩ་བཤད་ཀྱི་རྒྱུད་དུ་མ་དང་དངོས་སུ་སྦྱར་རྒྱུ་ཡོད་པ་ལེགས་པར་ཤེས་ན་ཡིད་ཆེས་དང་
དད་པ་ལྷག་པར་སྐྱེ་བས་ཅུང་ཟད་རེ་སྦྱར་བ་འདིས་མཚོན་ནས་འགྲེལ་པ་བཞི་སྦྲགས་དང་།
བསྐྱེད་རིམ་ཆེན་མོ་ལས་ཞིབ་པར་སྦྱར་བ་ཤེས་དགོས། གྲུབ་མཐའ་ཆེན་མོར་སྟག་ཚང་བ་
འགོག་སྐབས་འདི་ལ་གསང་བ་འདུས་པའི་གསང་ལུགས་དང་འདུས་ལུགས་ཤེས་དགོས་ཀྱང་
ཁྱོད་ལ་དེའི་རེ་བ་མི་སྣང་གསུངས་པ་དེ་ལ་ཚུལ་བཞིའི་བཤད་པ་འཇུག་པས། མདོར་ན་མཐའ་
དྲུག་ཚུལ་བཞིའི་བཤད་པས་རྒྱུད་དོན་མཐའ་ཆོད་པར་ཤེས་ནས་མདོ་སྔགས་ཡོངས་རྫོགས་ཀྱི་
ཚིག་དོན་ལ་མི་འཁྲུལ་བའི་གདེངས་རྙེད་པ་དགོས་པའི་དོན་ཡིན་པས། ཚིག་སྤྱི་ཙམ་དུ་མ་
སོང་བར་ཐོས་བསམ་སྒོམ་གསུམ་གྱིས་མདོ་སྔགས་ཡོངས་རྫོགས་ཀྱི་སྒོ་ཕྱེ་ནས་སྤྱོད་ལམ་
ཐམས་ཅད་དོན་དང་ལྡན་པའི་ཉམས་ལེན་གྱིས་བསྟན་པའི་སྙིང་པོ་དྲི་མ་མེད་པ་རང་གཞན་གྱི་

རྒྱུད་ལ་རྒྱས་པར་བྱའོ། །སྨྲས་པ། སྟོང་ཕྲག་སུམ་ཅུ་གསུམ་གྱི་རྒྱུད་ཀྱི་རྩེ། །བརྒྱད་ཁྲི་བཞི་
སྟོང་ཆོས་ཕུང་སྙིང་པོའི་བཅུད། །མཚན་ཙམ་འཛིན་པའང་བྱང་ཆུབ་རྡོ་རྗེ་དང་། །འདྲ་བར་རྡོ་
རྗེ་འཆང་གིས་ཡང་ཡང་བསྔགས། །བསྐལ་པར་རྙེད་དཀའ་གོང་ན་མེད་པའི་ལམ། །སངས་
རྒྱས་ལས་ཀྱང་ཆེས་དཀོན་རྡོ་རྗེ་ཐེག མཆོག་གི་སྐལ་ལྡན་གདུལ་བྱའི་སྣོད་ཉིད་ལས། །
གཞན་གྱིས་ཐོབ་མིན་གདོང་ལྔའི་འོ་མ་བཞིན། །བདག་ཅག་བློ་དང་བསམ་པའི་སྟོབས་ཞན་
པས། །ཆོས་ཚུལ་འདི་འདྲ་སྤྱོད་པའི་འོས་ཉིད་དུ། །འགྱུར་བ་ལྟ་ཅི་མཚན་ཙམ་རྙེད་དཀའ་
ཡང་། །ཐུགས་རྗེ་གཏེར་ཆེན་ཡབ་རྗེ་དམ་པ་དེའི། །གསང་གསུམ་བསམ་མི་ཁྱབ་པའི་
འཕྲིན་ལས་ཀྱི། །འོད་དཀར་ཟེགས་མ་སྙིང་ལ་འཐོར་བ་ལས། །ཡོངས་རྫོགས་མདོ་སྔགས་
ཟབ་རྒྱས་ཆོས་ཀྱི་སྒྲ། །རྣ་བའི་ལམ་དུ་བྱང་བའི་སྐལ་བཟང་རྙེད། །འདིར་འབད་དུས་གསུམ་
དགེ་ཚོགས་རྫོགས་ལྡན་སྤྲིན། །མཁའ་ཁྱབ་དག་དང་མ་དག་ཞིང་ཁམས་བརྒྱར། །འཚར་
བའི་སྒྱུ་འཕྲུལ་གྲུ་ཆར་འབུམ་བཀྱེ་བས། །བསྟན་འགྲོའི་ཕན་བདེའི་དགའ་ཚལ་རྒྱས་གྱུར་ཅིག
རབ་འབྱམས་རྒྱལ་བའི་རྨད་བྱུང་མཛད་པའི་ཁུར། །གཅིག་ཏུ་འཁྱེར་བའི་རླབས་ཆེན་སྙིང་
སྟོབས་ཀྱིས། །ནམ་མཁའ་ཇི་སྲིད་འགྲོ་རྣམས་སྒྲོལ་བ་ལ། །རྒྱལ་སྲས་འཇམ་དཔལ་སྙིང་པོ་
ལྟར་གྱུར་ཅིག སྐྱེ་བར་བླ་མ་ཡི་དམ་གཙུག་བསྟེན་ནས། །ལམ་བཟང་འདི་དང་ནམ་ཡང་མི་
འབྲལ་ཞིང་། །སྲས་བཅས་རྒྱལ་བའི་མཛད་འཕྲིན་སྨོན་ལམ་དང་། །ལུང་རྟོགས་དམ་ཆོས་
འཛིན་ལ་དབང་འབྱོར་ཤོག ཅེས་འདུས་པའི་ལམ་རིམ་པ་དང་པོའི་བརྗེད་བྱང་མི་བསྐྱོད་མགོན་
པོའི་ཞལ་ལུང་ཞེས་བྱ་བ་འདི་ཡང་དུས་གསུམ་གྱི་རྒྱལ་བ་ཐམས་ཅད་ལས་ཀྱང་ངེས་པར་ཐུགས་
རྗེ་དང་བཀའ་དྲིན་མཚུངས་ཟླ་མ་མཆིས་པ་སྙན་བརྒྱུད་རྒྱ་མཚོའི་མངའ་བདག་དཔལ་ལྡན་བླ་
མས་དམ་པ་མཚན་བརྗོད་པར་དཀའ་བ། ༧རྗེ་བཙུན་དཀོན་མཆོག་རྒྱལ་མཚན་དཔལ་བཟང་
པོའི་བཀའ་དྲིན་ལས་རིམ་གཉིས་ཀྱི་ཁྲིད་མནོས་པའི་སྐབས་བརྗེད་ཐོ་ཅུང་ཟད་བྲིས་པ་དེ་

བཞིན་ཡི་གེར་འཁོད་པ་དགོས་པའི་སྐུལ་མ་འདེབས་མཁན་མང་དུ་བྱུང་ཡང་བདག་འདྲ་ཐུན་
མོང་བའི་ལམ་གྱི་སྣེ་ཟིན་ཙམ་ལ་ཡང་བློ་སྦྱངས་མ་སོང་བའི་གང་ཟག་གིས་སྙན་བརྒྱུད་ཀྱི་
གདམས་པ་འདི་འདྲ་འགོད་པ་ལ་སྐྲག་པས་བཞག་ཀྱང་། ཉེ་ཆར་ཐུགས་རྗེ་བདག་ཉིད་བླ་མ་
ཡབ་སྲས་རྣམས་ཀྱིས་བྲིས་ཆོག་པའི་བཀའི་གནང་བ་སྩལ་བ་མི་བསྐྱོད་མགོན་པོ་རང་གིས་
གསུང་དང་དབྱེར་མ་མཆིས་པའི་བྱིན་རླབས་ཁོ་ན་ལ་བརྟེན་ནས། དགེ་སློང་ཤེས་རབ་རྒྱ་
མཚོས་ཟིན་ཐོ་སྔ་ཕྱི་ཕྱོགས་བསྡེབས་སུ་བྱས་པ་ལ་རང་ཉིད་སྦྱངས་པ་གཞན་པའི་བློ་སྐྱོན་གྱིས་
སྦགས་པ་དང་། ཞལ་ཤེས་ཀྱི་རིགས་གསལ་བར་བྲིས་པ་སོགས་ནོངས་པ་མཐའ་དག་བླ་མ་
ལྷག་པའི་ལྷ་བཀའ་སྡོད་དང་བཅས་པ་ལ་སྙིང་ནས་འཆགས་ཤིང་། དགེ་བས་ཚེ་རབས་ཐམས་
ཅད་དུ་བླ་མ་ལྷས་རྗེས་སུ་བཟུང་སྟེ་ཚང་ལ་མ་ནོར་བའི་ལམ་བཟང་པོ་འདི་སྤྱོད་པའི་སྣོད་ལྡན་
དུ་གྱུར་ནས། ཕྱོགས་བཅུའི་ཞིང་ཁམས་རབ་འབྱམས་སུ་རྒྱལ་བ་ཀུན་གྱི་དམ་ཆོས་མ་ལུས་པ་
རྒྱལ་བའི་དགོངས་པ་བཞིན་དུ་འཛིན་ནུས་པར་གྱུར་ཅིག མངྒ་ལཾ། ། ། །

༄༅། །དཔལ་གསང་བ་འདུས་པའི་རྫོགས་རིམ་རིམ་ལྔའི་དམར་
ཁྲིད་ཀྱི་བརྗེད་བྱང་མི་བསྐྱོད་ཞལ་གྱི་བདུད་རྩི་
ཞེས་བྱ་བ་བཞུགས་སོ། །
༄༅། །བླ་མ་དང་བཅོམ་ལྡན་འདས་མི་བསྐྱོད་རྡོ་རྗེའི་དཀྱིལ་འཁོར་གྱི་ལྷ་ཚོགས་ལ་ཕྱག་
འཚལ་ལོ། བརྩེ་བ་ཆེན་པོས་རྗེས་སུ་བཟུང་དུ་གསོལ། འདིར་དང་ལ་གསང་བ་འདུས་པའི་
རྫོགས་རིམ་ཉམས་སུ་ལེན་པ་ལ་སྔོན་འགྲོ་དང་། དངོས་གཞི་གཉིས། དང་པོ་ལ་ཐུན་མོང་དང༌།
ཐུན་མོང་མ་ཡིན་པའི་སྔོན་འགྲོ་གཉིས་ལས། དང་པོ་ཐུན་མོང་བའི་ལམ་གྱིས་རྒྱུད་སྦྱངས་པ་
སྣོད་རུང་དང་པོ། དབང་ཐོབ་ནས་དམ་ཚིག་ལེགས་པར་བསྲུང་བ་སྣོད་རུང་གཉིས་པ། བསྐྱེད་
རིམ་རྒྱས་བསྡུས་ཅི་རིགས་སོང་བ་སྣོད་རུང་གསུམ་པའོ། །དེ་ལ་ཡང་དག་པར་རྫོགས་པའི་
སངས་རྒྱས་འཇིག་རྟེན་དུ་བྱོན་པའི་དགོས་པ་ནི་སེམས་ཅན་རྣམས་སངས་རྒྱས་ཀྱི་སར་འཁྲིད་
པའི་ཆེད་ཡིན་པས། ཡོངས་སུ་མ་དག་གནས་རྣམས་སུ། །སྲིད་པ་ཇི་སྲིད་གནས་པར་
སྟོན། །ཞེས་སྙིང་རྗེའི་དབང་གིས་ཞི་བའི་བདེ་བ་ལ་མི་གཞོལ་བར་བྱང་ཆུབ་སེམས་དཔའི་
རྣམ་པས་གསར་དུ་སངས་རྒྱས་པའི ཚུལ་ཞིང་ཁམས་རབ་འབྱམས་སུ་སྲིད་པ་ཇི་སྲིད་གནས་
ཀྱི་བར་སྟོན་པར་གསུངས། སངས་རྒྱས་ནས་དམ་པའི་ཆོས་གསུངས་པ་ལས་སྡིག་པ་ཆུས་
འཁྲུ་བ་དང་སྡུག་བསྔལ་ཕྱག་གིས་སེལ་བར་བྱར་མེད། ཆོས་ཀྱང་གདུལ་བྱའི་བློ་དང་འཚམས་
པར་སྟོན་དགོས་པས། རིན་ཆེན་ཕྲེང་བར། དང་པོར་མངོན་པར་མཐོ་བའི་ཆོས། །སོགས་
ལྟར་གདུལ་བྱའི་འདོད་བྱ་བདེ་བ་ཁོ་ན་ཡིན་ཞིང་དེ་ལ་མངོན་མཐོ་ངེས་ལེགས་གཉིས་ལས།
དང་པོ་ཐོབ་ཕྱིར་ལས་འབྲས་ཀྱི་སྤང་བླང་ཚུལ་བཞིན་སྒྲུབ་པ་སྐྱེས་བུ་ཆུང་ངུའི་ཆོས་སྐོར། ངེས་
ལེགས་ལ་གཉིས་ལས་ཉན་རང་གི་ཐར་པ་ཙམ་དོན་དུ་གཉེར་བ་ལ་ཐེག་དམན་གྱི་ཆོས་ལས་
བརྩམས་ཏེ་འབྲིང་གི་ཆོས་སྐོར། བླ་མེད་བྱང་ཆུབ་ལ་མོས་པའི་གདུལ་བྱར་ཐེག་པ་ཆེན་པོའི་

ཆོས་སྐོར་གསུངས་ཤིང༌། ཚེ་འདི་འབའ་ཞིག་དོན་དུ་གཉེར་བ་སངས་རྒྱས་ཀྱིས་ཆོས་གསུང་
ཡུལ་མ་ཡིན་པས་ཕྱི་མ་ཕན་ཆད་ཀྱི་དོན་སེམས་པ་ཞིག་མེད་མི་རུང་དུ་དགོས། དགེ་བའི་
བཤེས་གཉེན་བསྟེན། དགེ་ཚུལ་སློང་གི་སྡོམ་པ་བླངས། གྲྭ་ས་ཆེན་པོ་འགྲིམ་ནས་ཚེ་འདི་ཁོ་
ནའི་བསམ་སྦྱོར་བསྟེན་ན་དེ་ལས་ངོ་ཚ་བ་དང་མཚང་ཆེ་བ་མེད། དེ་ལས་ཚེ་གཅིག་ལ་སངས་
རྒྱ་ནུས་པའི་སྐལ་ལྡན་ལ་སྔགས་ཀྱི་ཐེག་པ་གསུངས་ཏེ། སྐྱེ་འཆིའི་ཕྲེང་བ་རིམ་པར་བརྒྱུད་པ་
ལ་ཡིད་སུན་ནས་གཞན་དོན་དུ་བླ་མེད་བྱང་ཆུབ་དོན་དུ་གཉེར་བས་ཚེའི་རིག་འཛིན་བསྒྲུབ་སྟེ་
རྟེན་དེ་ལ་འཚང་རྒྱ་བ་རྒྱུད་སྡེ་འོག་མ་གསུམ་གྱི་ལམ་འགྲོད་ཚུལ་ཕལ་ཆེར་ཕར་ཕྱིན་ཐེག་པ་
དང་ཕྱོགས་འདྲ། ཡུན་རིང་པོའི་བར་སེམས་ཅན་རྣམས་སྡུག་བསྔལ་དྲག་པོས་མནར་བ་ལ་མི་
བཟོད་པའི་སྙིང་རྗེ་ཤུགས་དྲག་པོས་བསྐུལ་ཏེ་སྟན་འདི་ལ་སྡོད་བཞིན་དུ་རྫོགས་བྱང་སྒྲུབ་པའི་
ཐབས་ཡོད་ནའང་དོན་དུ་གཉེར་བའི་གདུལ་བྱ་ཤིན་ཏུ་དབང་རྣོན་ལ་བླ་མེད་ཀྱི་རྒྱུད་སྡེ་གསུངས།
དེ་ལས་ཕ་རྒྱུད་ཐམས་ཅད་ཀྱི་རྩེ་མོའམ་མཐར་ཐུག་འདུས་པའི་རྒྱུད་ནི། སྟོན་པ་རྡོ་རྗེ་འཆང་
གིས་གསུངས་པ་ཕྱག་ན་རྡོ་རྗེས་བསྡུས། རྒྱུད་དོན་སླར་ཡང་ཞུས་པས་བཤད་རྒྱུད་ཆེན་པོ་
ལྔའམ་དྲུག་གསུངས་པ་ཕལ་ཆེར་བོད་དུ་འགྱུར། ཐུན་མོང་བའི་ལུགས་ལ་ཟས་གཙང་སོགས་
སྐྱེ་ཕྲེང་མང་པོར་རྒྱུད་ཐ་དད་པའི་བཤད་པ་མང་ཡང་། དོན་ལ་ཡབ་ཡུམ་དང་སྡུད་པ་པོ་སོགས་
རྒྱུད་ཀྱི་སྟོན་པ་དང་ཐ་མི་དད་པར་བཤད། རྩ་བཤད་ཤན་སྦྱར་ནས་གང་བྱུང་གིས་བཤད་ལེ་
ནུས་ལ། བཤད་ཀྱང་རྒྱུད་དོན་དང་འབྱོར་དཀའ་བས་དཔལ་མགོན་འཕགས་པ་ཀླུ་སྒྲུབ་ཀྱིས་
འདིའི་སྒྲུབ་ཐབས་མདོར་བྱས་ཞེས་པ་མཛད། དེ་རྒྱུད་དོན་མདོར་བསྡུས་པའི་དོན་ཡིན། དེར་
གསུངས་པའི་ཆོ་གའི་ཁྱད་པར་རྣམས་ཀྱི་ཁུངས་འདིའོ་ཞེས་རྒྱུད་དང་སྦྱར་བ་མདོ་བསྲེ་དང༌།
རྫོགས་རིམ་སྟོན་པ་རིམ་ལྔ་མཛད་པའི་རིམ་པ་གཉིས་པའི་མཇུག་ཅུང་ཟད་མ་ཚང་བ་ཤཱཀྱ་
བཤེས་གཉེན་གྱིས་ཁ་བསྐང་བ་དང་། ཀླུ་བྱང་གི་རྣམ་བཞག་རིམ་པ་དང་དཀྱིལ་མཆོག་ཉི་ཤུ་

པ། ཟླ་བའི་སྒྲོན་གསལ་སོགས་ལ་བརྟེན་ནས་བོད་སྔ་མའི་མཁས་པ་རྣམས་ཀྱིས་མཛད་པའི་
འདུས་པའི་སྐོར་མང་། དེ་ལས་མར་མིའི་གདམས་པ་འཁྲུལ་མེད་ཁོ་ན་ཡིན་ཀྱང་ཕྱིས་མན་ངག་
ཁ་འཐོར་ནས་འདྲ་མིན་སྣ་ཚོགས་བྱུང་། རྗེ་བདག་ཉིད་ཆེན་པོས་རྟོགས་བརྗོད་འདུན་ལེགས་
མ་ལྟར་ཀླུ་སྒྲུབ་ཡབ་སྲས་ལྔའི་མན་ངག་ལ་བརྟེན་ནས་བཤད་རྒྱུད་ཆེན་པོ་ལྔ་དང་སྦྱར་ཏེ་རྒྱུད་
དོན་ཕྱིན་ཅིག་མ་ལོག་པར་ཐུགས་སུ་ཆུད། གསང་རྣམ་ལྟར་ཀླུ་སྒྲུབ་ཡབ་སྲས་སོགས་པཎ་
གྲུབ་དང༌། དབེན་ས་བཀའ་འབུམ་དུ་ཕྱོགས་བཅུའི་སངས་རྒྱས་ལས་གདམས་པ་གསན་པར་
གསུངས་ལ། ཁྱད་པར་རྗེ་བཙུན་འཇམ་པའི་དབྱངས་ཀྱིས་མདོ་སྔགས་ཟབ་རྒྱས་ཀྱི་གདམས་
པའི་གནད་ཉིན་བཞིན་བསྩལ་བ་ལ་བརྟེན་ནས། བྱ་གྷའི་གོང་གི་ཙནྡྲ་ནི། ཞེས་སོགས་ཞག་
བདུན་གྱི་བར་འཇམ་པའི་རྡོ་རྗེའི་གཙོ་མཛད་པའི་འདུས་པའི་དཀྱིལ་འཁོར་ཞལ་གཟིགས་པ་
སོགས་མནལ་ལཾ་ངོ་མཚར་བ་བྱུང་ཞིང་མདོ་སྔགས་ཀྱི་གནད་ལ་མི་འཁྲུལ་བའི་ངེས་པ་རྙེད་
ནས་ལེགས་བཤད་མང་དུ་སྤེལ། དེ་ཡན་ཆད་བོད་ཁ་བ་ཅན་གྱི་ལྗོངས་སུ་རྗེ་རིན་པོ་ཆེ་འདྲ་བ་
མ་བྱུང་བ་ནི། རྗེ་བཙུན་ལ་དབུ་མའི་ལྟ་བ་སྟོན་པའི་བླ་མ་གང་ལ་བསྟེན་ན་ལེགས་ཞུས་པས།
རེད་འདའ་བ་ལས་དྲག་པ་མེད། དེས་ཀྱང་རྫོགས་པར་སྟོན་མི་ཐུབ་གསུངས་པས་ཤེས། སྟག་
ཚང་ལོ་ཙཱ་བའི་བླ་མ་སྐྱབས་མཆོག་དཔལ་བཟང་གིས་བསྐུལ་ཏེ་ལམ་རིམ་ཆེན་མོ་མཛད་པས།
སྟག་ལོས་ཞི་གནས་ཡན་ཆད་ཤིན་ཏུ་ལེགས། ལྷག་མཐོང་སྐོར་ལ་དཔྱད་རྒྱུ་ཡོད་ཅེས་སེམས་
བསྐྱེད་དྲུག་པའི་ཐད་འགལ་ཁུར་བཅོ་བརྒྱད་རྩིས་ཀྱང་། ཕྱིས་གསེར་ཕྲེང་སོགས་གཟིགས་
པས་ང་རྒྱལ་ཆག་སྟེ། ཁྱོད་བློ་ཉི་མས་གཞོན་ནུའི་དུས་ཀྱི་ཚེ། ། ཞེས་སོགས་ཤེས་རབ་རྒྱ་ཆེ་
ཞིང་མཐའ་མེད་པས་ཟབ་ཡངས་མཁྱེན་པའི་གཏེར་དང༌། མདོ་སྔགས་ཀྱི་དཀའ་བའི་གནད་
ཐམས་ཅད་ལ་སྔོན་མེད་པའི་ལེགས་བཤད་ཀྱི་གཏེར་དུ་སྔགས་ཤིང༌། ཕྱིས་ལྟ་བའང་དོར་ནས་
རྗེའི་ལུགས་ལྟར་བཟུང་བ། ཁྱོད་ལ་གསོལ་བྱས་ཧ་ཅང་མཆོག་འཛིན་གྱིས། །ཞེས་སོགས་ཏེ།

རང་ལྟ་མཆོག་འཛིན་དོར་ནས་བསྟན་འཛིན་མཐུན་པ་ནི་ལྟ་སྒོམ་སྤྱོད་གསུམ་མཐུན་པ་ལ་བྱེད་
པས་དགེ་འདུན་ཐུགས་མཐུན་ཞེས་པའང་དེ་ལ་གོ་དགོས་སོ། །དེས་ན་རྒྱལ་བའི་བསྟན་པ་ལ་
རྒྱལ་བ་རང་ཉིད་དང་མཚུངས་པའི་མཛད་པ་ཐུན་མོང་དུ་བསྟན་པས་རྒྱལ་བ་གཉིས་པ་ཞེས་
མཚན་གསོལ་བ་དོན་དང་མཐུན་ལ། དེ་ནས་སྲད་དང་དབེན་སའི་མཁས་གྲུབ་རིམ་པར་བརྒྱུད་
པའི་རིམ་གཉིས་ཀྱི་གདམས་པ་ཚེ་གཅིག་ལ་སངས་རྒྱས་སྒྲུབ་ནའང་སྒྲུབ་བྱེད་ཀྱི་ཐབས་མ་
ནོར་བ་ལག་ཏུ་ཆུད་ཀྱང་བསོད་ནམས་ཆུང་། ཤེས་རབ་དམན་པས་དེ་ལ་ཆོས་སུ་མི་རྩི་བར་
མན་ངག་ཕྲ་མོ་རེ་ལ་གདམས་ངག་རེ་བ་འཁྲུལ་བ་ཡིན། གྲོལ་བྱེད་ཀྱི་ལམ་དངོས་རྫོགས་རིམ་
ཡིན་ཀྱང་སྨིན་བྱེད་བསྐྱེད་རིམ་དང༌། དེའང་ལམ་ཐུན་མོང་བ་མེད་ན་གདམས་ངག་ཟབ་པས་
གང་ཡང་མིའོང་བས་ངེས་འབྱུང་བྱང་སེམས་ཡང་དག་པའི་ལྟ་བ་གསུམ་དང་། དེའི་གཞི་
སྐྱབས་འགྲོ་ནས་གལ་ཆེ་བས་རིམ་གཉིས་ལ་ཡིད་གཤར་གྱིས་བག་ཆགས་བཞག་ནས་གཙོ་
ཆེར་ཐུན་མོང་བའི་ལམ་རིམ་ལ་མྱོང་བ་འདོན་དགོས། གནས་བརྟན་ཞལ་མར་གཟིགས་བསྟན་
པའི་སྒོ་ནང་དུ་མ་ཆུད་ན་མཚང་ཆེ་བས་ལམ་གྱི་རྨང་རྡོ་ལ་གཟབ་ནས་ཁྲིད་ཉན་པ་ཙམ་ལ་མ་
བཞག་པར་དཔེ་བལྟས་དང་ཡིད་གཤར། མ་མཐའ་འང་རྗེའི་མདོ་སྔགས་ཀྱི་ཡིག་ཆ་མགོ་ལ་
བཞག་ནས་སྨོན་ལམ་འདེབས་དགོས། ད་ལྟ་རྫོགས་རིམ་དངོས་ཉམས་སུ་ལོན་པ་དཀའ་འང་
བཀའ་གདམས་གོང་མས། ཉམས་སུ་ལེན་ནུས་པ་རྣམས་ལག་ལེན་དུ་བཏབ། མི་ནུས་པ་
རྣམས་ཕྱི་མ་ཚུན་ཆད་ལ་ཚང་བར་སྨོན་ལམ་འདེབས་གསུངས་པ་སྐབས་སུ་བབས། རང་ལ་
དགེ་རྩ་གང་ཡོད་བསྔོས་ཆོག་ཀྱང་ཐུན་མོང་མ་ཡིན་པའི་ཉེར་ལེན་ལྟ་བུ་ཁྲིད་ལེགས་པར་ཉན།
སེམས་ལ་བཟུང་། ཡང་ཡང་གོམས་འདྲིས་ཀྱིས་བག་ཆགས་ཁྱད་པར་ཅན་བཞག དེ་གཞིར་
བཟུང་ནས་གང་བྱས་ཀྱི་དགེ་རྩ་ཐམས་ཅད་རྫོགས་རིམ་གྱི་རྟོགས་པ་མཐར་ཐུག་རང་རྒྱུད་ལ་
འགྲུབ་པའི་རྒྱུར་བསྔོས་ན་ལེགས། དེའི་གནད་ཀྱིས་ལྷོ་བྲག་མར་པ་ཡབ་སྲས་ཀྱིས་ཐུན་སྟོད་

ལ་བསྐྱེད་རིམ་དང་། ཐུན་སྨད་ལ་རྫོགས་རིམ་བསྒོམ་པར་གསུངས་པ་རྒྱ་གར་གྲུབ་ཆེན་གྱི་
གཞུང་ལས་མི་འབྱུང་ཡང་རྗེ་ཡབ་སྲས་ཀྱིས་དེ་བཀོལ་ནས་དགག་པ་མ་མཛད་པ་ལས་དང་པོ་
བས་ལམ་ཡོངས་རྫོགས་ལ་བག་ཆགས་འཇོག་པ་ལ་དགོངས་པར་འདུག མི་རྟག་པ་རགས་པ་
རྟོགས་པའི་བློ་ཡང་མེད་པས་རྫོགས་རིམ་ག་ནས་ཡོང་སྙམ་ནས་འཇོག་ན་རྩམ་པ་མེད་པས་
གསེར་དངུལ་དོར་བར་རིགས། སྒྲུབ་ཁང་པ་དགེ་ལེགས་རྒྱ་མཚོས་སེམས་བསྐྱེད་མཆོད་པ་
གནང་བའི་སྔ་ཉིན་དེ་རིང་ནས་ཐམས་ཅད་ཀྱི་བསམ་བློ་ཐོངས། སྨོན་སེམས་དམ་བཅའ་ཅན་
བཟུང་ནས་ཉིན་མཚན་དུས་དྲུག་ཏུ་བསླང་བྱ་རྣམས་ལ་མ་བསླབ་ན་ངན་འགྲོར་འགྲོ། སྨོན་པ་
ཙམ་ལ་མཐའ་གཅིག་ཏུ་མ་བསླབ་ཀྱང་ཆོག་གསུངས། བྱམས་པ་རིན་པོ་ཆེར་ཟླ་བོ་ཞིག་གིས་
ཁྱོད་ཀྱིས་གང་བྱེད་དྲིས་པས། ཁོ་བོས་དམ་བཅའ་ཅན་འཛིན་རྒྱུ་ཡིན་གསུངས། འོ་ན་བླ་མས་
དམ་བཅའ་ཅན་བཟུང་ནས་བསླབ་བྱར་སློབ་མ་ནུས་ན་ངན་འགྲོར་སྐྱེ་གསུངས་པ་ལ་མི་སྐྲག་
གམ་བྱས་པས། ཐོག་མེད་ནས་ད་བར་ངན་འགྲོར་ཀྲངས་མེད་སྐྱེས་ཀྱང་སེམས་བསྐྱེད་དམ་
བཅའ་ཅན་བཟུང་ནས་སྐྱེས་པ་མིན། ད་རེས་སེམས་ལན་གཅིག་བསྐྱེད་རྒྱུ་བྱུང་བ་སྐལ་པ་
བཟང་པོ་ཡིན་པས་བསླབ་བྱང་སློབ་མ་ནུས་པར་དམྱལ་བར་སྐྱེས་ཀྱང་ཐབས་མེད་པས་ཅིས་
ཀྱང་འཛིན་དགོས་གསུངས། པཎ་ཆེན་དཔལ་ལྡན་ཡེ་ཤེས་དང་ཀློང་རྡོལ་བླ་མ་སོགས་ཀྱིས་
དབང་ཐོབ་ནས་རྩ་ལྟུང་དང་བཅས་ཏེ་ཤི་ན་མནར་མེད་དུ་སྐྱེ་བར་ཐག་ཆོད། འོན་ཀྱང་ཐོག་མེད་
ནས་གནར་མེད་རང་གི་སྡོད་གནས་ལྟ་བུར་སོང་བ་དབང་ཐོབ་པའི་རྐྱེན་གྱིས་མིན་པས་སངས་
རྒྱས་ལས་ཀྱང་དཀོན་པའི་རྡོ་རྗེ་ཐེག་པ་དང་ལན་གཅིག་མཇལ་བའི་དུས་འདིར་དབང་ཅིས་
ཀྱང་ཉན་དགོས་གསུངས་པ་ཡང་དེ་དང་འདྲ། རང་ཅག་མི་དགེ་བ་ལ་གང་གིས་ཀྱང་མི་ཁེགས་
པར་ཅི་དགར་འཇུག་ཀྱང་དགེ་བའི་ཕྱོགས་ལ་འཛེམ་པ་གཞི་ནས་ཆོས་ལ་དོན་གཉེར་ཞན་པས་
ལན། ད་ལྟ་རང་ཤི་ནས་དམྱལ་བའི་ཚ་གྲང་གི་སྡུག་བསྔལ་མྱོང་བ་ལྟ་ཞོག ལྷར་སྐྱེས་ཀྱང་རྗེ་

རྒྱལ་བ་གཉིས་པའི་མདོ་སྔགས་ཀྱི་གདམས་པ་ཐུན་གཅིག་རྣ་བས་ཐོས་པའི་གོ་སྐབས་ག་ལ་
ཡོད། དབུགས་ཕྲེང་ཕྲེང་བ་འདི་མ་ཆད་པར་གདན་འདི་ལ་འདུག་བཞིན་དུ་དགེ་བའི་བཤེས་
གཉེན་གྱི་བཀའ་དྲིན་ལས་རང་ལ་བཟོ་ལྟ་མ་བྱུང་བ་མ་གཏོགས་མདོ་སྔགས་ཀྱི་གསུང་རབ་
ཐང་མར་བརྡལ་བའི་གདམས་པ་ལྷུག་པར་ཐོབ་སྟེ་བག་ཆགས་ཁྱད་པར་ཅན་འཇོག་རྒྱུ་བྱུང་བ་
སྐལ་པ་ཆེ། དེ་ཡང་མཆོག་གསུམ་ལ་སྐྱབས་སུ་མ་སོང་བར་བག་ཆགས་འཇོག་ལུགས་མེད་
པས་ཆུང་ངུས་ལས་འབྲས། འབྲིང་གིས་ལམ་བསླབ་པ་གསུམ། ཆེན་པོས་བྱང་ཆུབ་ཀྱི་སེམས་
སྤྱོད་པ་ཕྱིན་དྲུག་དང་བཅས་པ་དང་། སྔགས་ལ་དབང་ཐོབ་དམ་ཚིག་ཚུལ་བཞིན་བསྲུང་སྟེ་རིམ་
གཉིས་ཉམས་སུ་བླངས་ནས་སངས་རྒྱས་ཀྱི་བཀའ་སྒྲུབ་ལུགས་མང་པོ་ཡོད་པས་སངས་
རྒྱས་སྐྱབས་སྟོན་པ་པོར་འཛིན་ཚུལ་ལ་ཡང་ལམ་ཡོངས་རྫོགས་ཚང་། ཆོས་ཀྱི་སྐྱབས་དངོས་
བྱེད་ཚུལ་ཡང་ལས་འབྲས་ཀྱི་བླང་དོར་སྒྲུབ་པས་ངན་སོང་གི་འཇིགས་པ་ལས་སྐྱོབ། ལམ་
བསླབ་པ་གསུམ་ལ་བསླབ་པས་བདག་འཛིན་ལས་སྐྱོབ། བྱང་ཆུབ་ཀྱི་སེམས་སྤྱོད་པ་དང་
བཅས་པར་བསླབ་པས་ཤེས་སྒྲིབ་ལས་སྐྱོབ། ལམ་རིམ་གཉིས་ལ་བསླབ་པས་མདོའི་ལམ་
གྱིས་སྤང་བར་མི་ནུས་པའི་ཤེས་སྒྲིབ་ཕྲ་ཞིང་ཕྲ་བ་ལས་སྐྱོབ་པར་བྱེད། དུས་གསུམ་གྱི་སངས་
རྒྱས་སྲས་དང་བཅས་པ་ཐམས་ཅད་ཀྱིས་སྤང་བླང་འདི་ལག་ལེན་ལ་བཏབ་ནས་ལམ་བགྲོད་པ་
ཡིན་པས་བླང་དོར་དེ་ལྟར་བསྒྲུབ་སྙམ་པས་ལས་འབྲས་ཀྱི་རྣམ་བཞག་ཚུལ་བཞིན་སྒྲུབ་པའི་
གྲོགས་དང་འགྲོགས་ནས། བཟའ་བཏུང་དང་རྩེད་གྲོགས་ཙམ་དུ་མ་སོང་བར་ལུས་ངག་གི་སྤྱོད་
པ་དང་། བསམ་པ་ཆོས་དང་མཐུན་པར་བྱས་ན་དགེ་འདུན་སྐྱབས་སྒྲུབ་པའི་ཟླ་གྲོགས་སུ་
འཛིན་ལུགས་ཡིན། བཅོས་མིན་གྱི་མྱོང་བ་མ་རྙེད་ཀྱང་བདེན་སྙམ་དུ་ལེགས་ཉེས་བློ་ལ་
བཀལ། སེམས་ངོར་འདྲིས་པ་བྱུང་ན་ཅི་མ་རུང་སྙམ་དུ་ཁ་སེམས་ཆོས་ལ་ཕྱོགས། ཆོས་ཀྱི་
ཉིང་དགོས་མཐར་ཐུག་སངས་རྒྱས་ཀྱི་གོ་འཕང་ཞེ་ཕུག་ལ་བཅུག་ན་ལུས་ངག་གི་སྤྱོད་པ་གང་

བྱས་དོན་ལྡན་དུ་འགྲོ། རྡོ་རྗེ་རིན་པོ་ཆེ་ཆག་ཀྱང་དབུལ་བ་ཐམས་ཅད་རྣམ་པར་བཟློག་ལ་རྡོ་
རྗེ་རིན་པོ་ཆེའི་མིང་ཡང་མི་འདོར་བའི་དཔེས། སྤྱོད་པ་ཉམས་ལེན་དང་བྲལ་ཡང་སྨོན་པ་ཙམ་
ལའང་ཕན་ཡོན་ཆེ་བར་བསླབ་བཏུས་ལས་གསུངས་པས། བདེ་ནས་བདེ་བར་འགྲོ་བ་ལ། །
སེམས་ཤེས་སུ་ཞིག་སྒྱིད་ལུག་འགྱུར། །གསུངས་པ་བཞིན་སེམས་དེ་གོང་དུ་སྤེལ་བའི་
ཐབས་ལ་འབད། འོན་ཀྱང་སྐོམ་པས་གདུང་བས་ཆུ་བཏུང་འདོད་ཙམ་གྱིས་སྐོམ་པ་སེལ་མི་
ནུས་པ་ལྟར་སྤྱོད་པ་ཉམས་ལེན་དང་བྲལ་ན་བསམ་པ་བཟང་བ་ཙམ་ཡིན། ཆུ་བཏུང་ཚུལ་ཡང་
ཧུབ་དོ་གསུམ་ནས་སྐོམ་པ་སེལ་བའི་བར་རིགས་མང་བ་ལྟར་སྤྱོད་པ་ཉམས་ལེན་ལའང་རིགས་
མང་ཡང་འདིར་སེམས་དེ་ཀུན་ནས་བསླངས་ཏེ་བླ་མ་དམ་པ་ལས་དབང་ནོད། དེའི་ཚེ་ཡང་
སྔགས་མོས་པའི་ལམ། ཞེས་དང་། ཆོས་ཐམས་ཅད་མིང་དང་རྟོག་པས་བཞག་ཙམ་ཡིན་པས་
ད་ལྟ་འདི་བྱས་པས་མ་འོངས་པ་ན་འདི་འགྲུབ་ཅེས་ལམ་འབྲས་ཀྱི་གནད་དང་སྦྱར་ནས་ཉན།
དབང་དུས་སུ་ཁས་བླངས་པའི་དམ་ཚིག་ཚུལ་བཞིན་བསྲུང་ན་མདའ་གཞུ་འཕྲོད་པ་ལྟ་བུ། ཟུང་
འཇུག་གི་གོ་འཕང་འབེན་ལྟ་བུ་ཡིན་པས་ཉམས་ལེན་གནད་དུ་ཁེལ་ན་འབེན་ལ་མདའ་ཕོག་པ་
ཡོངས། མདོ་ལུགས་སྦྱིན་པའི་ཉམས་ལེན་ལ་ལུས་ལོངས་སྤྱོད་ལག་གིས་སྟོབས་པ་སོགས་
སྦྱོར་དངོས་རྗེས་གསུམ་ལ་རྒྱུ་སྐྱབས་ཀྱི་ཉམས་ལེན་གཙོ་ཆེ། སྔགས་ལ་རང་ལྷར་བསྒོམ།
མེ་ཏོག་གཅིག་ཡིན་ཀྱང་ཁྱད་པར་གསུམ་ལྡན་དུ་བརླབས། ཐུགས་ཀ་ནས་མཆོད་ལྷ་སྤྲོས་ཏེ་
ནམ་མཁའི་ཁྱོན་གང་བའི་མི་བསྐྱོད་པའི་ལྷའི་ཚོགས་ལ་མཆོད་པས་ཐུགས་རྒྱུད་ཟག་མེད་
ཀྱི་བདེ་བས་ཚིམ་ནས་སེམས་ཅན་ཐམས་ཅད་གནས་སྐབས་དབུལ་བ་དང་བྲལ་བའི་མགོན་
སྐྱབས་ཞུས། སྐུ་ལས་སྤྲུལ་པ་རབ་འབྱམས་བཀྱེ་ནས་སེམས་ཅན་ཐམས་ཅད་སྨིན་ཅིང་གྲོལ་
ཏེ་སངས་རྒྱས་ཀྱི་གོ་འཕང་ལ་བཀོད་པ་མཆོད་པའི་སྟེང་ནས་སྦྱིན་པའི་ཕར་ཕྱིན་ཉམས་སུ་
ལེན་ཚུལ་ཏེ། ལམ་འབྲས་ཀྱི་སྦྱིན་པའི་ཕར་ཕྱིན་ད་ལྟ་ནས་མོས་པ་ལམ་བྱེད་ཀྱིས་སྦྱངས།

སེམས་སྐད་ཅིག་མ་གཅིག་ལ་ཡང་རྣམ་འགྱུར་བསམ་གྱིས་མི་ཁྱབ་པས་དེའི་ཚོད་ཀྱིས་འབྲས་
བུ་འབྱིན་པ། སེམས་ཉིད་ཀྱིས་ནི་སེམས་ཅན་འཇིག་རྟེན་དང༌། ནས། སེམས་སྤངས་ནས་ནི་
ལས་ཀྱང་ཡོད་མ་ཡིན། །ཞེས་དང་། ལས་ལས་འཇིག་རྟེན་སྣ་ཚོགས་སྐྱེས། །ཞེས་པ་གྲུབ་
མཐའ་གོང་འོག་གི་ཁྱད་པར་ཅུང་ཟད་ལས་དོན་གྱི་འབབ་ས་གཅིག སེམས་འཁོར་འདས་
ཐམས་ཅད་ཀྱི་བྱེད་པ་པོ་དང་། སྟོང་ཉིད་རྒྱུ་འབྲས་སུ་འཆར་ཚུལ་གསུངས་པ་གཉིས་ཀྱང་
བཤད་ཚུལ་དང་འཆར་ལུགས་མི་འདྲ་ཡང་གནད་གཅིག་ལ་འབབ་སྟེ། བདེན་པར་མེད་ཀྱང་
ཀུན་རྫོབ་སྣ་ཚོགས་སུ་འཆར། འཆར་བྱེད་སེམས་ལས་གཞན་མེད་པས་སོ། དེ་ལྟར་བྱང་ཆུབ་
ཀྱི་སེམས་དང་རང་སེམས་འདྲེས་པ་དེས་སྟོང་ཉིད་ལ་མཉམ་པར་བཞག ལུས་ལྷའི་སྐུ། ངག་
སྔགས་ཀྱི་གདངས། ཡིད་རྒྱལ་བའི་ཐུགས་ཐབས་ཤེས་དབྱེར་མེད་དང་འཕྲིན་ལས་ལྷུན་གྲུབ་
ཀྱི་ཉམས་ལེན་བསྐྱངས། སྡུད་རིམ་སོགས་དང་སྒྲགས་ཏེ་ཡིད་ངོར་གཞིའི་སྐུ་གསུམ་སྦྱངས་
ནས་ལམ་འབྲས་ཀྱི་སྐུ་གསུམ་འགྲུབ་པའི་རྟེན་འབྲེལ་བསྒྲིགས། བསྐྱེད་རིམ་ཉམས་འོག་ཏུ་ཆུད་
ནས་ལུས་ཀྱི་གནད་ཆེ་སར་དམིགས་པ་དྲག་ཏུ་གཏད་དེ་རྩ་རླུང་ཐིག་ལེ་ལ་གནད་དུ་བསྣུན་
ནས་བསྒོམ་པས་རླུང་དབུ་མར་དངོས་གནས་ལ་ཐིམ་པ་ལས་ཆོས་སྐུ། རླུང་ཚུར་ཤར་བ་ལས་
ལོངས་སྐུ། རླུང་ཕྱིར་གྱེས་པ་སྤྲུལ་སྐུར་ངོ་སྤྲད་དེ་ཡང་ཡང་བསྒོམ་པའི་མཐར་ལམ་འཁྱེར་
གསུམ་དངོས་གནས་ལ་འགྲུབ་པར་འགྱུར་རོ། །གཉིས་པ་ཐུན་མོང་མ་ཡིན་པའི་སྔོན་འགྲོ་ལ།
འགལ་རྐྱེན་སྡིག་སྒྲིབ་སྦྱོང་བ་རྡོར་སེམས་བསྒོམ་བཟླས་དང་། མཐུན་རྐྱེན་ཚོགས་བསགས་པ་
བླ་མའི་རྣལ་འབྱོར་གཉིས། དང་པོ་ནི། བསྐྱེད་རིམ་ཕྲ་རགས་མཐར་ཕྱིན་ནས་རྫོགས་རིམ་ལ་
འཇུག་ན་སྐབས་འདིར་རྡོར་སེམས་བསྒོམ་བཟླས་དང་། བླ་མའི་རྣལ་འབྱོར་ངེས་པར་དགོས་
པ་མིན་ཀྱང་བོད་དུ་མར་མི་སོགས་དམ་པ་གོང་མས་གདུལ་བྱ་རྗེས་སུ་འཛིན་པའི་ཐབས་
མཁས་སུ་གནང་བ་ཡིན། གོ་རིམ་ཡང་ངེས་ཅན་མེད་ཀྱང་ཕལ་ཆེར་རྡོར་སེམས་སྔོན་དུ་མཛད་

དེ། བཤད་པ་གཞན་དུ་བྲིས་ཟིན་ཏོ། གཉིས་པ་ནི། རང་གི་མདུན་ནམ་སྤྱི་བོར་སེང་གེ་ཆེན་པོ་
བརྒྱད་ཀྱིས་བཏེག་པའི་རིན་པོ་ཆེའི་ཁྲི་ཡངས་ཤིང་རྒྱ་ཆེ་བའི་སྟེང་དུ་སྣ་ཚོགས་པད་ཉི་ཟླ་བའི་
གདན་ལ་ངོ་བོ་རང་གི་དྲིན་ཅན་རྩ་བའི་བླ་མ་ཡིན་པ་ལ་རྣམ་པ་རྒྱལ་བ་རྡོ་རྗེ་འཆང་ཞལ་གསུམ་
ཕྱག་དྲུག་ཡུམ་རེག་བྱ་རྡོ་རྗེ་མས་འཁྱུད་པའམ། རྡོ་རྗེ་འཆང་སྐུ་མདོག་དཀར་པོའམ་སྔོན་པོ་
ཞལ་གཅིག་ཕྱག་གཉིས་ཡུམ་རྡོ་རྗེ་དབྱིངས་ཀྱི་དབང་ཕྱུག་མ་དཀར་མོའམ་སྔོན་མོས་འཁྱུད་
པའམ། སེང་ཁྲིའི་སྟེང་གཞལ་ཡས་ཁང་མཚན་ཉིད་ཐམས་ཅད་རྫོགས་པའི་ནང་དུ་འདུས་པའི་
ལྷ་ཡོངས་རྫོགས་སམ་གཙོ་བོ་ཡབ་ཡུམ་དང་། གཞལ་ཡས་ཁང་གི་དབུས་སུ་སེང་གེའི་ཁྲི་ལ་
བླ་མ་དང་དབྱེར་མེད་པའི་རྡོ་རྗེ་འཆང་ཡུམ་བཅས། དེ་དག་ལ་ལུས་དཀྱིལ་བཀོད་ཀྱང་རུང་།
བླ་མ་ཞལ་མཇལ་དུས་ཀྱི་རྣམ་པ་ཅན་དང་། རྡོ་རྗེ་འཆང་ཡབ་རྐྱང་བྱས་ཆོག་ཀྱང་རྫོགས་རིམ་
གྱི་སྨིན་བྱེད་དང་། དབང་བཞི་རྒྱས་པར་ལེན་ན་དཀྱིལ་འཁོར་ཡོངས་རྫོགས་ལུས་དཀྱིལ་དང་
བཅས་པ་བསྒོམ་ན་ལེགས། གང་ལྟར་སེམས་དཔའ་སུམ་བརྩེགས་བྱ། མཐའ་སྐོར་དུ་དངོས་
བརྒྱུད་ཀྱི་བླ་མ་ཡི་དམ་སངས་རྒྱས་བྱང་སེམས་དཔའ་བོ་མཁའ་འགྲོ་བསྟན་སྲུང་ཡེ་ཤེས་པའི་
ཚོགས་གསལ་བཏབ་ཀྱང་ཆོག གནས་གསུམ་དུ་ཡི་གེ་གསུམ་བཀོད། གཙོ་རྐྱང་ཡིན་ཀྱང་
ཐུགས་ཀའི་ཧཱུྃ་གི་འོད་ཟེར་གྱིས་སྐྱབས་གནས་མ་ལུས་པ་སྤྱན་དྲངས་ནས་ཐིམ་པས་ཀུན་
འདུས་ནོར་བུ་ལུགས་ལྟར་བྱ། རྒྱས་པར་བྱེད་ན་རྒྱ་ཆེན་སྤྱོད་བརྒྱུད། ཟབ་མོ་ལྟ་བརྒྱུད། ཉམས་
ལེན་བྱིན་རླབས་བརྒྱུད་དང་། ཁྱད་པར་འདུས་པའི་དབང་བཤད་ཁྲིད་མན་ངག་གི་བརྒྱུད་པའི་
བླ་མ་རྣམས་སྤྱན་དྲངས་ནས་ཐིམ་པས་བླ་མ་ཀུན་འདུས། རྒྱུད་སྡེ་བཞི་དང་ཁྱད་པར་འདུས་
པའི་ལྷ་ཚོགས་ཐིམ་པས་ཡི་དམ་ཀུན་འདུས་ཏེ། རྒྱུད་སྡེ་སོ་སོར་ཕྱེ་ནས་བསྟིམས་ཀྱང་རུང་།
ཕྱོགས་བཅུའི་རྒྱལ་བ་རྣམས་བསྟིམས་པས་སངས་རྒྱས་ཀུན་འདུས། ལུང་རྟོགས་ཀྱི་ཆོས་
གླེགས་བམ་གྱི་རྣམ་པར་བསྟིམས་པས་དམ་ཆོས་ཀུན་འདུས། དེ་བཞིན་དུ་བྱང་སེམས་ཉན་

རང་དཔའ་བོ་མཁའ་འགྲོ་ཆོས་སྲུང་རྣམས་བསྟིམས་པ་རྒྱས་བསྡུས་སྐབས་དང་སྦྱར། ཚོགས་
ཞིང་རྣམས་ལ་བྱིན་གྱིས་རློབ་པའི་ཐུགས་བཞེད་མེད་པ་དང་། བཞེད་ན་བྱིན་གྱིས་རློབ་མི་ནུས་
པ་ད་ང་། ནུས་ཀྱང་ཡལ་ཡོལ་ལེ་ལོ་བཏང་སྙོམས་མི་མངའ་བས། སྤྱན་མ་དྲངས་ཡང་། ཆུ་ཟླ་
བཞིན་དུ་གར་དམིགས་དེར་སྣང་བས། ། ཞེས་པ་ལྟར་བླ་མའི་སྒོ་གསུམ་རྡོ་རྗེ་གསུམ་དུ་མོས་
པ་བྱིན་རླབས་འཇུག་པའི་རྟེན་ཡིན་ཞིང་། དེར་མོས་པ་ཙམ་གྱིས་རྒྱལ་བ་རྣམས་བྱོན་ཏེ་བྱིན་
རླབས་འཇུག་པ་ཆོས་ཉིད་ཡིན་ཀྱང་། ཐ་མལ་བའི་སྣང་བའི་གཉེན་པོར་ལྷའི་རྣམ་པ་དང་། ཞེན་
པའི་གཉེར་པོར་སྐུ་སྣང་ལ་རང་བཞིན་མེད་པ་དང་། ཡེ་ཤེས་པ་སྤྱན་དྲངས་ནས་བསྟིམས་པ་
ཡིན་ནོ། དེ་ནས་མཆོད་པ་འབུལ་བ་ལ། ཆུ་གཉིས་སྔོན་དུ་འགྲོ་བའི་ཕྱིའི་ཉེར་སྤྱོད་དཀྱུས་ལྟར་
ལ། ནང་གི་ཉེར་སྤྱོད་གསང་བའི་འཁོར་ལོ་མ་ལྟར་དམིགས་རྣམ་འཕྲོད་པ་བྱས་ནས་ཕུལ་ན་
རྫོགས་རིམ་གྱི་རྟོགས་པ་སྐྱེ་བའི་རྟེན་འབྲེལ་གྱི་གནད་ཤིན་ཏུ་ཆེ། ཕྱིའི་འདོད་ཡོན་གཟུགས་
མཆོག་འབྲིང་དམན་པ་གསུམ་གཟུགས་རྡོ་རྗེ་མ་མེ་ལོང་ཐོགས་པ་སོགས་སུ་མོས་ནས་འབུལ་
བ་དང་། ནང་གི་འདོད་ཡོན་ལྷ་མོ་རྣམས་ཀྱི་ལུས་ཀྱི་ཆ་ཤས་ལས་གྲུབ་པའི་འདོད་ཡོན་གྱི་
མཆོད་པ་འབུལ་བ། འདོད་པའི་སྒྱུ་རྩལ་དྲུག་ཅུ་བཞི་ལ་མཁས། ཞེས་སོགས་ལྟར་དང་། རིན་
ཆེན་དབང་རྒྱལ་མ་ལ་སོགས་ལ་ཡང་ཕྱི་ནང་གི་འདོད་ཡོན་སྦྲགས་ནས་ཡོད་པ་ཚིག་དོན་ལ་
དཔག་ན་ཤེས། འབུལ་ཚུལ་གཟུགས་ཀྱི་མཆོད་པ་ཐམས་ཅད་གཟུགས་རྡོ་རྗེ་མར་བསྐྱེད་ནས་
ས་སྙིང་གི་ཡུམ་ལ་ཐིམ། ས་སྙིང་ཡབ་ཡུམ་སྙོམས་པར་ཞུགས་པས་དཀྱིལ་འཁོར་པའི་ལྷ་
ཚོགས་ཟག་མེད་ཀྱི་བདེ་བས་དགྱེས་ཤིང་ཚིམ་པར་བསམ་པ་གཞན་ལ་རིགས་འདྲ། ནང་
མཆོད་ནི། ཡབ་ཡུམ་སྙོམས་པར་ཞུགས་པའི་བྱང་ཆུབ་ཀྱི་སེམས་ཟག་མེད་ཀྱི་བདུད་རྩིར་
བྱིན་གྱིས་བརླབས་པ་ཕུལ་བས་བདེ་བས་རྒྱུད་གང་ཏེ་སེམས་ཅན་ཐམས་ཅད་སྒྱུ་ལུས་ཀྱི་རྟོགས་
པ་ལ་གནས་པར་བསམ། གསང་མཆོད་ནི། རང་རིགས་ཀྱི་ཕྱག་རྒྱ་མ་སྤྲོས་ནས་བླ་མའི་སྐུའི་

ཆ་ཤས་ལ་གནས་པའི་ལྷ་རྣམས་ཀྱི་ཡུམ་ལ་ཐིམ། ཡབ་ཡུམ་སྙོམས་པར་ཞུགས་པའི་བདེ་བས་
སྟོང་པ་ངེས་པའི་བདེ་སྟོང་གི་ཡེ་ཤེས་ཁྱད་པར་ཅན་སྐྱེས་པར་མོས། དེ་ཁོ་ན་ཉིད་ཀྱི་མཆོད་པ་
ནི། རང་གི་ཟུང་འཇུག་ལ་གོ་བ་བརྙེད་པ་དེ་འབུལ་བའམ་གསང་མཆོད་ཕུལ་བའི་རྐྱེན་གྱིས་ལྷ་
ཐམས་ཅད་བདེ་སྟོང་ལ་སྙོམས་པར་ཞུགས་ཏེ་སྐུ་ཐུགས་ཟུང་འཇུག་རྒྱ་མཚོའི་སྤྲིན་གྱི་བཀོད་
པ་རབ་འབྱམས་ནམ་མཁའི་མཐའ་ཀླས་པར་བསྟན་ནས་འགྲོ་བ་རྣམས་སྨིན་གྲོལ་ལ་བཀོད་
པས་དགྱེས་པར་བསམ། གང་ཞིག་གཟུགས་དང་སོགས་ཡན་ལག་ལྷག་མ་རྣམས་ལམ་ཁྲིད་
ལྟར་ལ། ཚོགས་ཞིང་གི་སྐུ་ལས་བདུད་རྩིའི་རྒྱུན་བབས་པས་བཤེས་གཉེན་བསྟེན་པ་ནས་
ཟུང་འཇུག་གི་བར་གྱི་ལམ་གྱི་འགལ་རྐྱེན་སྦྱངས་ནས་རྟོགས་པ་སྐྱེས་པར་བསམ་པ་མ་ཎི་
དམིགས་བརྩེ་མ་འདོན་པ་ཚུན་ཆད་ལ་འདྲ། མཎྜལ་ཉེར་གསུམ་མའམ། སོ་བདུན་མ་ཕུལ། དེ་
ནས། དངོས་གྲུབ་ཀུན་འབྱུང་ཐུབ་དབང་རྡོ་རྗེ་འཆང་། །ཞེས་པ་ལྟ་བུའི་གསོལ་འདེབས།
གཞན་བྱས་ཀྱང་ཆོག ཡོངས་གྲགས་ལ། བླ་མ་ཀུན་འདུས་ཀྱི་ངོ་བོ་བླ་མ་རྡོ་རྗེ་འཆང་ལ་
གསོལ་བ་འདེབས་སོ། སངས་རྒྱས་ཀུན་འདུས་། དམ་ཆོས་ཀུན་འདུས་×། དགེ་འདུན་ཀུན་
འདུས་×། ཡི་དམ་ཀུན་འདུས་>། ཆོས་སྲུང་ཀུན་འདུས་། ཞེས་དང༌། ཡང་ན། སངས་རྒྱས་
ཀུན་འདུས་×། དམ་ཆོས་བདུད་རྩིའི་འབྱུང་གནས་×། སྲིད་གསུམ་འདྲེན་པའི་གཙོ་བོ་x།
དངོས་གྲུབ་ཀུན་གྱི་འབྱུང་གནས་×། བདག་གི་རེ་སའི་སྐྱབས་གནས་ྋ། ཞེས་པའམ། བསྡུ་
ན། དུས་གསུམ་སྐྱབས་གནས་ཀུན་འདུས་ཀྱི་ངོ་བོ་བླ་མ་རྡོ་རྗེ་འཆང་ལ་གསོལ་བ་འདེབས་སོ།
ཞེས་བརྗོད། གང་ཡིན་ཀྱང་མཇུག་ཏུ། བདག་གི་བློ་ཆོས་སུ་འགྲོ་བར་བྱིན་གྱིས་བརླབ་ཏུ་
གསོལ། ཆོས་ལམ་དུ་འགྲོ་བར་（། ལམ་ལ་འཁྲུལ་པ་ཞི་བར་×། འཁྲུལ་པ་ཡེ་ཤེས་སུ་འཆར་
བར་×། ཕྱིན་ཅི་ལོག་གི་བློ་སྣ་མཐའ་དག་འགག་པར་×། ཕྱིན་ཅི་མ་ལོག་པའི་བློ་སྣ་མཐའ་
དག་རྒྱུད་ལ་སྐྱེ་བར་×། རྐྱེན་ཕྱི་ནང་གི་འགལ་རྐྱེན་བར་ཆད་ཐམས་ཅད་ཉེ་བར་ཞི་བར་༥།

ལམ་རིམ་པ་གཉིས་ཀྱི་རྟོགས་པ་ཁྱད་པར་ཅན་རྒྱུད་ལ་སྐྱེ་བར་། ཁྱད་པར་བདག་གི་ལུས་
བདེ་བ། རྩ་འཇམ་པ། རླུང་དལ་བ། རླུང་དབུ་མར་འཛུད་ནུས་པ། བདེ་དྲོད་འབར་བ། བདེ་སྟོང་
གི་རྟོགས་པ་ཁྱད་པར་ཅན་སྐྱེ་བ་སོགས་དམིགས་སྐོར་གང་ལ་རྩལ་དུ་འདོན་པ་དེ་དང་འབྲེལ་
བའི་སྐབས་ཐོབ་ཀྱི་གསོལ་འདེབས་སྦྱར། ཏིང་ངེ་འཛིན་གྱི་དབང་བཞི་གསོལ་འདེབས་འདིའི་
གོང་འོག་གང་དུ་བྱས་ཀྱང་ཆོག་པས། བསྡུས་པ། བླ་མའི་གནས་གསུམ་གྱི་ཡི་གེ་གསུམ་ལས་
འོད་དང་བདུད་རྩི་དཀར་དམར་མཐིང་གསུམ་རིམ་དང་ཅིག་ཅར་བྱུང་བ་རང་གི་གནས་གསུམ་དུ་
རིམ་དང་ཅིག་ཅར་ཐིམ་པས་སྒོ་གསུམ་སོ་སོ་དང་ཐུན་མོང་གི་སྒྲིབ་པ་དག བླ་མའི་སྐུ་གསུང་
ཐུགས་འཕྲིན་ལས་དང་བཅས་པའི་བྱིན་རླབས་ཞུགས། དབང་བཞི་ཐོབ། ལམ་རིམ་གཉིས་
ཡན་ལག་དང་བཅས་པ་བསྒོམ་པ་ལ་དབང་བར་བྱས། འབྲས་བུ་སྐུ་བཞི་འགྲུབ་པའི་ནུས་པ་
བཞག་པར་བསམ། ཨོ་སྐུའི་ས་བོན་དང་སྤྱི་བོ་ན་ལུས་ཀྱི་དྭངས་མ་གནས། དེར་བདུད་རྩི་
བབས་པས་ལུས་ཐ་མལ་དུ་འཛིན་པའི་སྣང་ཞེན་གྱི་དྲི་མ་དག་ནས་ལུས་ལྷའི་སྐུར་བསྒྱུར་བའི་
ལག་རྗེས་འཇོག དེ་ལ་བུམ་དབང་གི་བྱེད་ལས་ཚང་བས་བུམ་དབང་གི་ཐ་སྙད་བཏགས། རྩ་
རླུང་ལས་རུང་དུ་བྱས་པའི་ལག་རྗེས་ལ་ལོངས་སྐུ་འགྲུབ་པས་དེའི་བག་ཆགས་བཞག་པ་ལ་
གསང་དབང་། ཡིད་ཆོས་སྐུར་འགྱུར་བ་ལ་དབང་བར་བྱས་པ་དེའི་སྨིན་བྱེད་ཡིན་པས་ཤེར་
དབང་གི་ཐ་སྙད་བཏགས། ལུས་ངག་ཡིད་གསུམ་རིགས་ཕྲ་ཤིན་ཏུ་ཕྲ། ཞེས་པ་ལྟར་དང་པོ་
གསུམ་གྱི་སྐབས་སྒོ་གསུམ་གྱི་སྒྲིབ་པ་རགས་པ་དང་། བཞི་པའི་སྐབས་ཕྲ་བ་སྦྱངས་ནས་ཟུང་
འཇུག་ཐོབ་པ་ལ་དབང་བར་བྱས་པས་དབང་བཞི་པའི་ཐ་སྙད་བཏགས་པ་ཡིན་ནོ། དབང་བཞི་
རྒྱས་པ་ལ། གོང་དུ་དཀྱིལ་འཁོར་ཡོངས་རྫོགས་ལུས་དཀྱིལ་བཅས་གསལ་བཏབ། མཎྜལ་གྱི་
མཇུག་བླ་མའི་རྗེས་སུ་ཟློས་པར་མོས་ནས་ཆོ་ག་ལན་གསུམ་གསུམ་གྱིས་བྱང་སྡོམ་དང་སྔགས་
སྡོམ་བཟུང་། དབང་བཞིའི་དོན་དུ་གསོལ་བ་བཏབ། བླ་མ་དང་སྙིང་གའི་ལྷའི་འོད་ཟེར་གྱིས་

པསྐུལ་ཏེ་ཕྱོགས་བཅུའི་རྒྱལ་བ་འཁོར་བཅས་སྤྱན་དྲངས་པ་ནམ་མཁར་འཁོད། བླ་མ་དང་
དཀྱིལ་འཁོར་བའི་ལྷ་ཚོགས་རྣམས་ཀྱིས་དབང་བསྐུར་བའི་དགོངས་པ་མཛད། སྤྱན་མ་ལ་
སོགས་པའི། ནས། བགེགས་བསྐྲད་པར་གྱུར་པའི་བར་དབང་ཆོག་ལྟར་ཚིགས་བཅད་དང་
སྔགས་ཙམ་གྱིས་རིགས་ལྔའི་དབང་། དམ་ཚིག་གསུམ་བྱིན་ནས་རྡོ་རྗེ་སློབ་དཔོན་གྱི་དབང་།
རང་གིས་མཚན་ལྡན་གྱི་ཕྱག་རྒྱ་ཕུལ་བ་དེ་དང་སྙོམས་པར་ཞུགས་པའམ། གང་ལྟར་བླ་མ་
ཡབ་ཡུམ་སྙོམས་པར་ཞུགས་པའི་བྱང་སེམས་དཀར་དམར་གནང་བ་མྱང་བས་གསང་དབང་།
གཙོ་བོའི་ཡུམ་ལས་རང་འདྲ་གཉིས་པ་གཏད་པ་དང་འདུ་ཤེས་གསུམ་གྱིས་སྙོམས་པ་དང་ཞུགས་
པས་དགའ་བཞི་དྲངས་པ་ཤེར་དབང་། བླ་མའི་ཞལ་ནས་ཁྱོད་ཀྱིས་དབང་གསུམ་པ་ཐོབ་པའི་
སྐབས་སུ། ཞེས་སོགས་ཟུང་འཇུག་གི་བརྡ་སྤྲད་དེ་གོ་བ་ཆགས་པ་དབང་བཞི་པ་སྟེ། འདིས་
སྔགས་སྡོམ་སོར་ཆུད་པ་དབེན་ས་སྙན་བརྒྱུད་ཀྱི་གསུངས་རྒྱུན་ཡིན་པར་རྗེ་བློ་བཟང་ཆོས་ཀྱི་
ཉི་མས་གསུངས་པ་ལྟར་ཡིན་ཀྱང་། སྐྱབས་མགོན་རྡོ་རྗེ་འཆང་ནས་པཎ་ཆེན་བློ་བཟང་ཆོས་
རྒྱན་གྱི་གསང་བ་འདུས་པའི་བླ་མའི་རྣལ་འབྱོར་ལྟར་ཡིན་གསུངས་པའི་གནད་གོ་ནས་ཞིབ་ཆ་
ཅུང་ཟད་དགོས་པས་ཏིང་ངེ་འཛིན་གྱི་དབང་བཞི་ཐམས་ཅད་ལ་ཁྱབ་པ་ཡོད་པ་མིན། དེ་ནས།
དཔལ་ལྡན་རྩ་བའི་བླ་མ་རིན་པོ་ཆེ། །བདག་གི་སྙིང་གར་པད་ཟླའི་གདན་བཞུགས་ལ། །
ཞེས་སོགས་བརྗོད་ཀྱང་རུང་། གང་ལྟར་མཐར་ཚོགས་ཞིང་མང་པོ་གསལ་བཏབ་ཡོད་ན་གཙོ་
བོ་ལ་བསྡུས། དཀྱིལ་འཁོར་ཡོངས་རྫོགས་ཡོད་ན་བཀོད་པ་མ་བསྡུས་པར་སྙིང་གར་སྤྱན་
དྲངས་ཀྱང་ཆོག་ཚོད་རེད། མདུན་དུ་གསལ་བཏབ་ཡོད་ན་སྤྱི་བོར་སྤྱན་དྲངས། སེང་ཁྲི་སྙིང་
གའི་རྩ་འཁོར་ལ་ཐིམ་པས་སྙིང་པདྨ་འདབ་བརྒྱད་དང་། ཉི་གདན་མི་ཤིགས་པའི་ཐིག་ལེའི་
དམར་ཆ་ལ་ཐིམ་པས་ཉི་གདན་དང་། ཟླ་གདན་དཀར་ཆ་ལ་ཐིམ་པས་ཟླ་བའི་གདན་དུ་གྱུར།
བླ་མ་སྙིང་དབུས་ཀྱི་ཤིན་ཏུ་ཕྲ་བའི་རླུང་སེམས་ལ་ཐིམ་པས་དེ་ཉིད་བླ་མའི་སྐུར་དཀྲོང་གིས་

བཞེངས་པར་མོས། པདྨ་བུམ་སྐུར་བྱས་ཀྱང་ཆོག གསུང་རྒྱུན་གཅིག་ལ་སྙིང་གའི་མི་ཤིགས་
པའི་ཐིག་ལེ་དཀར་དམར་གྱི་དམར་པོ་གདན་དང་། དཀར་པོ་གོས་ཀྱི་ཚུལ་དུ་རང་སེམས་བླ་
མ་ཡི་དམ་དབྱེར་མེད་དུ་མོས་གསུངས། དུས་རྒྱུན་སྙིང་གར་བཞུགས་པར་མོས་ན་དལ་འབྱོར་
དོན་ལྡན་དུ་བྱེད་པ་དང་། བྱིན་རླབས་འཇུག་པའི་ཐབས་མཆོག་དང་། ཟས་གོས་མཆོད་པར་
ཕུལ་བས་དཀོར་གྱིས་མི་ཚུགས། གཞན་གྱིས་རང་ལ་ཕྱག་མཆོད་སོགས་བྱེད་པ་བླ་མར་
བསྟབ་ན་ཚོགས་རྫོགས་པའི་ཡན་ལག་མཆོག་ཏུ་འགྱུར། སྙིང་གར་སྤྱན་དྲངས་ཟིན་ཀྱང་ཞིང་
ཁམས་ཐམས་ཅད་སྐུ་ལ་སྣང་ཞིང་། སྐུས་ཞིང་ཁམས་ཐམས་ཅད་ཁྱབ་པའི་མཛད་པ་ཅན་ཡིན་
པས་སླར་ཡང་མདུན་དུ་བཞུགས་པར་བསམ་པ་ལ་འགལ་བ་མེད། རྡུལ་གཅིག་སྟེང་ན་རྡུལ་
སྙེད་སངས་རྒྱས་རྣམས། །ཞེས་པ་ལྟར་བརྟན་གཡོ་རབ་འབྱམས་ཀྱི་རྡུལ་གྲངས་ལྟར་བཞུགས་
པའི་མོས་པ་བྱས་ན་གནད་ཆེ་བ། རྗེ་བཙུན་མི་ལས། ངས་མང་པོའི་གསེབ་ཏུ་བླ་མ་དྲན། །
ཞེས་སོགས་དང་། པཎ་ཆེན་དགེ་འདུན་གྲུབ་ཀྱི་ཤར་གངས་རི་མ་ལྟར་ལ། དྲན་ཚུལ་ཡང་རང་
རེས་ཕ་མ་དྲན་པ་ལྟ་བུ་ཐ་མ་དང་། ཡི་དམ་དང་དབྱེར་མེད་དུ་དྲན་པ། ཕྱོགས་བཅུའི་རྒྱལ་བ་
སྲས་བཅས་དང་ངོ་བོ་དབྱེར་མེད་དུ་དྲན་པ། སྣོད་བཅུད་དག་པ་རབ་འབྱམས་སུ་མོས་ནས་
བརྟན་གཡོ་ཐམས་ཅད་བླ་མའི་རྣམ་རོལ་དུ་དྲན་ཚུལ་ཡོད་ལ། དེ་ལྟར་བྱས་པས་གང་སྣང་བླ་མ་
དྲན་པའི་རྐྱེན་དུ་འཆར་བ་རྒྱལ་དབང་བསྐལ་བཟང་རྒྱ་མཚོ་སོགས་ཀྱི་གསུང་མགུར་ལྟར་
ཉམས་ལེན་ཐམས་ཅད་ལ་དེའི་རིགས་འདྲ། མཇུག་ཏུ། སྐྱེ་བ་ཀུན་ཏུ་སོགས་བླ་མས་རྗེས་སུ་
འཛིན་པའི་བསྔོ་སྨོན་གྱིས་མཚམས་སྦྱར། ཉམས་རྟོགས་འདོད་ན་བླ་མའི་རྣལ་འབྱོར་དང་
མཎྜལ་སོགས་རྗེས་སུ་འཛིན་པའི་མཚན་མ་ཁྱད་པར་ཅན་མ་བྱུང་བར་དུ་འབད་དགོས། ཀུན་
མཁྱེན་གོང་མའི་གསང་རྣམ་དུ། ཆུ་མིག་ལུང་དུ་རྒྱུད་རྒྱལ་འདུས་པའི་ལམ། །ཞེས་སོགས་ནི་
བླ་མའི་རྣལ་འབྱོར་གྱི་རྟགས་ཟུར་ཙམ་གསུངས་པ། རྗེ་རིན་པོ་ཆེའི་རྣམ་ཐར་དུ། རིན་ཆེན་དུ་

མས་སྤྲས་པའི་ཁྲི་སྟེང་ན། །ཞེས་སོགས་དང་འདྲ། རྗེ་བདག་ཉིད་ཆེན་པོ་གནས་དེ་ནས་ཚུར་
ཕེབས་པ་ན་དཔལ་གསང་བ་འདུས་པའི་ལྷ་ཚོགས་ཀྱིས་ཞལ་བསྟན་པ་ལ། ཕྱིར་གཟིགས་
པས་ཕྱི་མིག་ལུང་ཟུར་ཆག་ཅེས་ཟེར། དེ་ལྟར་བླ་མའི་རྣལ་འབྱོར་གྱི་ཁྲིད་ལྷག་མ་མེད་པར་
ཕུལ་བ་འདི་དགའ་ལྡན་ལྷ་བརྒྱ་མ་དང་བླ་མཆོད་སོགས་ལའང་སྦྱར་ཆོག གྲུབ་མཐའ་གཞན་
ལ་ལོ་གསུམ་ཕྱོགས་གསུམ་གྱི་མཚམས་དང་། སྔོན་འགྲོ་ཁྲིད་ཆེན་བཞི་ལ་གྲངས་གསོག་པའི་
ལག་ལེན་དར་སོ་ཆེ། རི་བོ་དགེ་ལྡན་པ་ལ་ཁྲིད་བཞི་མེད་པ་དང་ཁས་མི་ལེན་པ་ག་ལ་ཡིན་
ཀྱང་། ཐུན་དྲུག་རྣལ་འབྱོར་དང་སྦྱོར་བའི་ཆོས་དྲུག་གི་ཁོངས་སུ་ལྷུན་གྱིས་གྲུབ་ཡོད་པས་ཟུར་
དུ་ཕྱེ་ནས་རྩལ་འདོན་མ་མཛད་པ་ཡིན་ཞེས་གུང་ཐང་འཇམ་པའི་དབྱངས་ཀྱིས་གསུངས། རང་
རེས་ད་ལྟ་དམ་ཆོས་རྒྱ་མཚོ་ལྟ་བུ་ཐོབ་ནས་སྐོམ་པས་ཤི་སྟེ་ཕྱི་མར་ལག་སྟོང་དུ་འགྲོ་དགོས་
པ་སྐལ་པ་དམན། མི་ཁོམ་པ་བརྒྱད་དང་བྲལ་བའི་དལ་བ་རྙེད་ཀྱང་རྣམ་གཡེང་གི་བྱ་བས་བྲེལ་
ནས་ཆོས་སྒྲུབ་པའི་ལོང་མེད་པ་འདི་མི་ཁོམ་པ་དགུ་པ་ཡིན་པར་ཡོངས་འཛིན་ཡེ་ཤེས་རྒྱལ་
མཚན་གྱིས་གསུངས་པ་གུང་ཐང་འཇམ་པའི་དབྱངས་ནས་ཡང་ཡང་དྲངས། ཞབས་བརྟན་
རིམ་གྲོ་ལྟ་བུའི་གྲོང་ཆོག་གི་རིགས་མང་བ་ཆ་གཅིག་ནས་ཆོས་ཡིན་སྲིད་ཀྱང་ཐེག་ཆེན་ལ་
ལྟོས་ནས་དམན་ལམ་སྤང་བྱར་གསུངས་པ་ལྟ་བུ་རང་རང་གིས་དགག་བྱ་དང་དགོས་པ་ལ་
བརྟག་ནས་འདོར་ལེན་བྱ་བ། ངང་པས་ཆུ་ལས་འོ་མ་ལེན་པ་ལྟར། །རང་གི་འདོད་པ་དང་དུ་
བླང་བར་གྱིས། ། ཞེས་པ་ལྟར་དགོས་སོ། བདག་བསྐྱེད་གྱི་ཉེར་བསྡུའི་མཇུག་རྫོགས་རིམ་གྱི་
ཁྲིད་སྐྱོང་ན་ཆོ་གའི་སྐབས་སུ་རྡོར་སེམས་བསྒོམ་བཟླས་དང་ཚོགས་ཞིང་གི་སྐབས་མདུན་དུ་
བླ་མ་དམ་ཚིག་པ་གོང་ལྟར་རྒྱས་བསྡུས་གང་རིགས་སམ། བསྡུ་ན། རང་གི་མདུན་གྱི་ནམ་
མཁར་དཔལ་གསང་བ་འདུས་པའི་རྟེན་དང་བརྟེན་པར་བཅས་པའི་དཀྱིལ་འཁོར་གྲུབ་པར་གྱུར།
ཅེས་དམ་ཚིག་པ་གསལ་བཏབ། རང་མི་བསྐྱོད་རྡོ་རྗེར་གསལ་བའི། ཞེས་པ་ནས། མི་བསྐྱོད་

པའི་དཀྱིལ་འཁོར་སྤྱན་དྲངས། ཛཧཱུྃ་བཾ་ཧོའོད་ཟེར་རང་གི་སྙིང་གར་ཐིམ། ཞེས་ཚོགས་ཞིང་
སྤྱན་དྲངས་པ་དེ་ལ་བསྟིམས། མཆོད་པ་ནས་གསོལ་འདེབས་ཀྱི་བར་གོང་ལྟར་ལ་རྒྱས་
བསྡུས་རང་གིས་བབས་དང་བསྟུན་པས་ཆོག མཐར་ཚོགས་ཞིང་མི་གཤེགས་པར་སྔར་ལྟར་
སྙིང་གར་སྤྱན་དྲངས་ཏེ་བཞུགས་པར་མོས་ན་སྟབས་འདེའོ། ༈། གཉིས་པ་དངོས་གཞི་ལ།
གཞི་དངོས་པོའི་གནས་ཚུལ། ལམ་བགྲོད་པའི་རིམ་པ། འབྲས་བུ་མངོན་དུ་བྱེད་ཚུལ་གསུམ་
རྫོགས་རིམ་གྱི་ས་བཅད་མདོར་བསྡུས་ཡིན། འདི་སྔར་རྙིང་མ་སོགས་ལ་མེད་ཀྱང་། དུས་ཕྱིས་
དགེ་ལུགས་པའི་ཁྲིད་ཡིག་རྣམས་ཁྱབ་ཆེ་ཞིང་། འོལ་ཁ་བློ་བཟང་འཕྲིན་ལས་སོགས་ཀྱིས་
རྙིང་མའི་གཞུང་དུ་ས་བཅད་འདིས་མཚོན་རྗེའི་གསུང་བསྲེས་པ་མང་བས། བྲག་དཀར་དཀའ་
བཅུ་རིན་པོ་ཆེ་ནས། གྲུབ་མཐའ་གཙང་བ་གལ་ཆེ། ཡིན་མིན་སྣ་ཚོགས་ལ་བལྟ་མི་རུང་། དམ་
ཉམས་ཁ་ཤས་ཀྱིས་གཞི་དངོས་པོའི་གནས་ཚུལ་སོགས་ཀྱང་བྲིས་འདུག ཨ་ཁ་ཁ་གསུངས།
སྔོན་གྱི་རྙིང་མའི་ཆོ་ག་དམ་དུམ་ལས་མེད་ཀྱང་། སྨིན་གླིང་ལོ་ཆེན་ཕྱིན་ཆད་རྙིང་མའི་གཞུང་
རྣམས་ཀྱང་བརྡ་སྣ་ཚོགས་འདྲེས་པ་ལས་ཚིག་སྦྱོར་ལེགས་པ་མང་བས་དེ་འདྲས་འཁྲུལ་གཞི་
བྱེད་མི་རུང་གསུངས། གཞི་དངོས་པོའི་གནས་ཚུལ་ལ། ལུས་ཀྱི་གནས་ཚུལ། སེམས་ཀྱི་
གནས་ཚུལ། ལུས་སེམས་ཐུན་མོང་བའི་གནས་ཚུལ་དང་གསུམ། དང་པོ་ལ་ལུས་རགས་པ།
ཕྲ་བ། ཤིན་ཏུ་ཕྲ་བ་གསུམ་ལས། མངལ་སྐྱེས་ཁམས་དྲུག་ལྡན་གྱི་ཤ་རུས་གདོས་བཅས་ཀྱི་
ལུས་ནི་ལུས་རིགས་པ། གནས་པ་རྩ། གཡོ་བ་རླུང་། བཀོད་པ་བྱང་ཆུབ་ཀྱི་སེམས་དཀར་
དམར་ནི་ལུས་ཕྲ་བ། སྟོང་པ་གསུམ་དང་། ཁྱད་པར་ཤིན་ཏུ་ཕྲ་བའི་སེམས་ཀྱི་བཞོན་པའི་རླུང་
ནི་ལུས་ཤིན་ཏུ་ཕྲ་བའོ། དང་པོ་གྲུབ་མཐས་བློ་བསྒྱུར་མ་བསྒྱུར་ཐམས་ཅད་ཀྱིས་ཤེས་པས་
རིགས་ལ། ཕྱི་མ་གཉིས་བླ་མའི་མན་ངག་དང་ལྡན་པ་མ་ཡིན་པས་ཞིབ་པར་མི་ཤེས་པས་ཕྲ་
བ་དང་། སྤྱི་བོ་སོགས་ཀྱི་རྩ་རྣམས་གནས་དེ་དང་དེར་ལུས་གྲུབ་ཙམ་ནས་རང་ཤུགས་ཀྱིས་

གནས་པ་རྟེན་སྣོད་ལྟ་བུ་ཡིན་པས་གནས་པ་རྩ་དང་། དེ་ལ་བརྟེན་པའི་རླུང་ནི་བཅུད་ལྟ་བུ་སྤྱི་
བོ་ནས་རྐང་མཐིལ་བར་ཕྱི་ནང་དུ་འབྱུང་འཇུག་སོགས་གཡོ་འགུལ་ཡོད་པས་གཡོ་བ་རླུང་
དང་། རྩ་རླུང་ལེགས་པར་ཤེས་ན་དེ་ལ་བརྟེན་པའི་བྱང་སེམས་ཤར་ཡོང་བས་རྩ་རླུང་ལ་བརྟེན་
ནས་སེམས་ཀྱིས་བཀོད་དེ་དམིགས་པ་གཏད་པའི་གནས་ཡིན་པས་བཀོད་པ་བྱང་ཆུབ་ཀྱི་
སེམས་ཞེས་བཤད། སྐྱེས་བུ་འབྲིང་གིས་ཉེར་ལེན་གྱི་ཕུང་པོ་སྡུག་བསྔལ་གྱི་རང་བཞིན་དུ་
བསྒོམ་པ་ནས་ལུས་རགས་པ་དང་། བསྐྱེད་རིམ་སྐབས་སྤྱི་བོར་ཨོཾ་ཡིག་བསྒོམ་པ་ལྟ་བུ་ནས་
ལུས་ཕྲ་བ་སྦྱང་བའི་མགོ་བརྩམས་ཤིང༌། ཤིན་ཏུ་ཕྲ་བ་རྫོགས་རིམ་གྱི་རླུང་གི་རྣལ་འབྱོར་གྱི་
སྒོ་ནས་དུལ་བར་བྱེད་དགོས་སོ། གཉིས་པ་སེམས་ལའང་རིགས་པ། ཕྲ་བ། ཤིན་ཏུ་ཕྲ་བ་
གསུམ་ལས། སྒོ་ལྔའི་དབང་ཤེས་སེམས་རགས་པ། རྩ་ཉོན་དྲུག ཉེ་ཉོན་ཉི་ཤུ། ཀུན་རྟོག་
བརྒྱད་ཅུ་དང་མཚུངས་ལྡན་གྱི་ཡིད་སེམས་ཕྲ་བ། འཆི་ཚེ་འཆི་སེམས་དང་སྐྱེ་ཚེ་སྐྱེ་སེམས་
ཀྱི་ཚུལ་གྱིས་མངོན་དུ་འགྱུར་ལ་དུས་རྒྱུན་བག་ལ་ཞ་བའི་གཉུག་སེམས་ནི་ཤིན་ཏུ་ཕྲ་བའོ།
དང་པོ་ཐོས་བསམ་ལ་མི་ལྟོས་པར་ངོ་འཕྲོད་པས་རགས་པ་དང་། ཕྱི་མ་གཉིས་དེ་ལ་མ་ལྟོས་
པར་ངོས་ཟིན་དཀའ་བས་ཕྲ་ཞིང་། ལམ་རིམ་སྐབས་དབང་པོའི་སྒོ་སྡོམ་པ་ནས་སེམས་རགས་
པ་བཏུལ་བའི་མགོ་བརྩམས། སྐྱེས་བུ་འབྲིང་གིས་སྡུག་བདེན་གྱི་རྩ་བ་ལས་ཉོན་དང་། དེ་མ་
རིག་པ་ལ་ཐུག་པ་ཤེས་ནས་སྟོང་ཉིད་བསྒོམ་པ་སེམས་ཕྲ་བ་འདུལ་ཐབས་དང་རྫོགས་རིམ་
སྐབས་སྙིང་གར་གནད་དུ་བསྣུན་པ་སེམས་ཤིན་ཏུ་ཕྲ་བ་འདུལ་བའི་ཐབས་སོ། གསུམ་པ་ལུས་
སེམས་ཐུན་མོང་གི་གནས་ཚུལ་ནི། སེམས་ཅན་ཐམས་ཅད་ལ་ཐོག་མེད་ནས་རང་ཆས་སུ་
ཡོད་པའི་ཤིན་ཏུ་ཕྲ་བའི་རླུང་སེམས་དབྱེར་མེད་མེའི་ཚ་བ་དང་། ཆུའི་གཤེར་བ་ལྟར་འབྲལ་
མི་རུང་དུ་གནས་པ་སྟེ་མེ་བཞག་ནས་ཚ་བ་དང་། ཚ་བ་གཞག་ནས་མེ་གཏན་ལ་འབེབས་ཚུལ་
མེད་པ་ལྟར་ལུས་སེམས་ཕྲ་བ་གཉིས་དབྱེར་མེད་པའི་ཐུན་མོང་གི་གནས་ཚུལ་སྔ་མ་ལས་ཟུར་

དུ་བཤད་པ་ནི་རྫོགས་རིམ་གྱི་སྐབས་གང་ལ་གནད་དུ་བསྣུན་པའི་གཞི་ངོས་ཟིན་པའི་ཆེད་ཡིན།
མདོ་ལུགས་ཤིན་ཏུ་ཕྲ་བའི་རླུང་སེམས་གསལ་བར་མ་བྱས་པར་སེམས་རགས་པ་ནས་བཏུལ་
བར་བྱེད་པ་སྡོང་པོའི་ཡལ་ག་ནས་བརྩམས་ཏེ་དུམ་བུར་གཅོད་པ་ལྟ་བུ་ཡིན་པས་ལམ་བུལ།
སྔགས་ཀྱི་སྐབས་དང་པོ་ནས་རླུང་སེམས་ཕྲ་བ་བཏུལ་བས་རགས་པ་རང་ཤུགས་ཀྱིས་ཁེགས་
པ་སྡོང་པོ་རྩ་བ་ནས་བཏོན་པ་ཡལ་ག་གཅོད་པའི་ངལ་བ་བསྟེན་མི་དགོས་པ་ལྟ་བུ་ཡིན་པས་
ལམ་མྱུར་ཁྱད་ཆེ། མདོ་ལུགས་བདེན་འཛིན་འཁོར་རྩར་བཞག་ཀྱང་ལུགས་འདིར་དེའི་བཞོན་
པའི་རླུང་དང་བཅས་འཇོག་དགོས། ཁྲ་འཛིན་མིག་ཤེས་དང་། ཀ་བུམ་འཛིན་པའི་རྟོག་པ་
སོགས་རྒྱུན་གཅིག་མི་གཅིག་མདོ་སེམས་ཀྱིས་བརྩོད་ནས་དབུ་མ་པས་ལན་བཏབ་པ་པོ་ཏིར་
ལོངས་པ་ཡོད་ཀྱང་ད་དུང་ཐག་ཆོད་དཀའ་བས་ཤིན་ཏུ་ཕྲ་བའི་རླུང་སེམས་ལ་གཏུགས་ན་
སེམས་ཐམས་ཅད་རྒྱུན་གཅིག་གམ་ཐ་དད་དཔྱད་དཀའ། གཞན་ཕྱོགས་པས་སེམས་ལ་མཉམ་
པར་འཇོག་ཟེར་བའང་འདིའི་ཕྱོགས་འགྲོ་ཞིག་རེད། རྫོགས་རིམ་རྣམས་སུ་གནད་དུ་བསྣུན་ས་
དང་དམིགས་རྟེན་རླུང་སེམས་དབྱེར་མེད་ལ་བྱེད་པར་འདྲ་ཡང་གནས་སྤྱི་མགྲིན་ལྟེ་གསང་
སོགས་མི་འདྲ་བ་ལ་སོ་སོའི་གདུལ་བྱའི་རྩ་རླུང་གི་རྟེན་འབྲེལ་གྱིས་རླུང་འདུལ་སླ་བའི་གནད་
ཡོད། ལུས་སེམས་རགས་པ་སྦྱངས་ནས་ཕྲ་བ་མངོན་དུ་གྱུར་ན་རྟོགས་པ་སྐྱེས་པས་ཐོག་མར་
ལུས་སེམས་ཕྲ་རགས་གསུམ་གསུམ་ཕྱེ་ནས་མཇུག་ལུས་སེམས་ཐུན་མོང་གི་སྟེང་དུ་གཏན་
ལ་ཕབ་པ་འདི་རྫོགས་རིམ་བསྒོམ་པའི་གཞིར་གལ་ཆེའོ། ། ༈གཉིས་པ་ལ། དབེན་པ་གསུམ་
གྱི་རྫོགས་རིམ་དང་། བདེན་པ་གཉིས་ཀྱི་རྫོགས་རིམ་མོ། དང་པོ་ལ། ལུས་དབེན་སྐུ་རྡོ་རྗེའི་
ཏིང་ངེ་འཛིན། ངག་དབེན་གསུང་རྡོ་རྗེའི་ཏིང་ངེ་འཛིན། སེམས་དབེན་ཐུགས་རྡོ་རྗེའི་ཏིང་ངེ་
འཛིན་ལ་སློབ་ཚུལ་ལོ། དང་པོ་ནིརིམ་ལྔ་བསྡུས་པ་གསལ་བ་ལས། ལུས་དང་དུས་དང་ཡུལ་
རླུང་གི། གནད་ནི་རྣམ་པ་བཞིར་ཤེས་བྱ། །ཞེས་གསུངས་པ་ལྟར། ལུས་ཀྱི་གནད་རྣམ་སྣང་

གི་ཆོས་བདུན་ལྡན་དུ་འཁོད། དུས་ཀྱི་གནད་སྤྱིར་རྒྱུན་དུ་དང་། ཁྱད་པར་ཕྱི་དྲོ་མེའི་དུས་ཐོ་
རངས་སམ་སྔ་དྲོ་རིག་པ་དྭངས་དུས་བསྒོམ། རླུང་གི་གནད་རླུང་རོ་དགུ་ཕྲུག་དང་དབུགས་
ཁུག་པ་ཉེར་གཅིག་བགྲང་སྟེ་ཆམ་ལ་ཕབ་ནས་རླུང་རྔམ་བག་ཅན་དང་སྒྲ་ཅན་མ་ཡིན་པར་དལ་
བའི་དུས་བསྒོམ། རླུང་རོ་དགུ་ཕྲུག་ལ་རྩ་འཁོར་མི་དགོས་པས་རོ་རྐྱང་དབུ་གསུམ་ཙམ་
གསལ་བཏབ་ནས་སྣ་བུག་གཡས་གཡོན་དང༌། གཉིས་ག་ནས་རྡུབ་འཕེན་གསུམ་གསུམ་
བྱས་པས་སྐྱོན་ཐམས་ཅད་སྦྱངས་པར་བསམ། ཞིབ་པར་གཞན་དུ་བྲིས་ཟིན་ཏོ། གང་ལ་
དམིགས་པ་གཏོད་པའི་ཡུལ་གྱི་གནད་ནི། གང་ལ་དམིགས་པའི་རྩ་འཁོར་གྱི་དབུས་མ་ནོར་བ་
གལ་ཆེ་བས་འདི་ཤིན་ཏུ་དཀའ། དབུ་མ་དང་རྩ་འཁོར་ངོས་མ་ཟིན་པར་དེའི་དབུས་ག་ལ་ཤེས།
དེས་ན་ཐོག་མར་རྩའི་ཆགས་ལུགས་ལེགས་པར་ཤེས་དགོས་པས་རྩ་གསལ་འདེབས་པ་ཡིན།
དེ་ལ་རང་གསང་ཆེན་རྡོ་རྗེ་འཆང་དུ་གསལ་བའི་ལུས་ཤ་ཁྲག་གདོས་བཅས་ཀྱི་རྣམ་པ་མ་ཡིན་
པར་ཕྲུ་མ་ཕུས་བཏབ་པའམ་ཤེལ་བུམ་དུ་མར་མེ་སྦར་བ་ལྟར་ཕྱི་བལྟས་ནང་གསལ་ཞིང་ནང་
བལྟས་ཕྱི་གསལ་བའི་དྭངས་གསལ་འོད་ཀྱི་རང་བཞིན་ཅན་དེའི་ལུས་ཀྱི་དབུས་དྲང་པོ། མིའི་
སྒལ་ཚིགས་ནང་དུ་ཅུང་ཟད་འབུར་ནས་ཡོད་པའི་དབང་དུ་བྱས་ཏེ་རྒྱབ་ལ་ཅུང་ཟད་ཉེ་བར་རྩ་
དབུ་མ་ཕྱི་སྔོ་ལ་ནང་དམར་བ། ཡར་སྣེ་ཚངས་བུག་གམ་སྨིན་མཚམས་དང་སྣ་བུག་གི་འཛོམ་
མདོར་ཁ་ཕྱེ་ནས་ཡོད་པ། དེའི་གཡས་སུ་རོ་མ་དམར་མོ། གཡོན་དུ་རྐྱང་མ་དཀར་མོ་གཉིས་
ཡར་སྣེ་ཐོད་པའི་འོག་ཀླད་ཤུན་རྩས་སྤེལ་བ་ལ་ཀླད་རྒྱ་ཟེར་བས་དེ་ནས་མར་འཁྱོག་སྟེ་སྣའི་
རུས་པའི་བུ་ག་དང་ཁ་ད་ཆད་དུ་གནས་པ། མར་སྣེ་ལྟེ་བ། ལྟེ་འོག་སོར་གསུམ་མམ་སོར་
བཞི། གསང་གནས། རྐང་མཐིལ་བར་གནས་པའི་བཤད་པ་གཞན་དུ་འབྱུང་ཡང་འདིར་རོ་རྐྱང་
དབུ་གསུམ་ལུས་ཀྱི་གཞུང་ཤིང་དུ་མཛུབ་མོ་སུམ་གཤིབ་ཀྱི་ཚུལ་དུ་སོང་བའི་མར་སྣ་རྟགས་
ཀྱི་རྩེར་གནས་པ། གཞི་ལ་རོ་རྐྱང་གི་མདུད་པས་དབུ་མ་ནས་རླུང་རྒྱུ་བ་བཀག་ནས་ཡོད་

ཀྱང་། རྫོགས་རིམ་བསྒོམ་པའི་སྐབས་རྩ་མདུད་གྲོལ་ཏེ་དབུ་མ་རླུང་གིས་གང་ནས་སྦུ་གུའི་
རྣམ་པ་དང་། རོ་རྐྱང་གི་རྒྱུ་བ་འགག་སྟེ་དབུ་མ་ལ་འབྱར་བའི་རྣམ་པ་གསལ་འདེབས་དགོས་
པས། རྫོགས་རིམ་རྣམས་སུ་རོ་མ་དམར་ཞར་དང་རྐྱང་མ་དཀར་ཞར་ཞེས་བཤད་དོ། པ་མའི་
ཁུ་ཁྲག་གི་དྭངས་མའི་དབུས་སུ་རྣམ་ཤེས་ཞུགས་ཏེ་ཐོག་མར་གང་དུ་ཆགས་པའི་གནས་སྙིང་
ག་དང་། དེ་ནས་ཡར་སྤྱི་བོ་དང༌། མར་རྐང་མཐིལ་བར་རིམ་པས་ཆགས། སྙིང་མགྲིན་སྤྱི་བོ་
ལྟེ་བའི་རྩ་འཁོར་བཞི་སྔ་མ་སྔ་མ་ལས་གྲངས་ཉིས་འགྱུར་དང༌། གསང་གནས་སྤྱི་བོ་དང་ནོར་
བུའི་དབུས་ཀྱི་རྩ་འདབ་སྙིང་ག་དང་འདྲ། དབུ་མ་ལྗོན་ཤིང་ལ་རྩ་འཁོར་ཡལ་ག་ལྟ་བུ་སྟེ། སྤྱི་
བོར་ཀླད་པའི་སྟེང་ཀླད་རྒྱའི་འོག་དབུ་མ་ལས་ཕྱོགས་བཞིར་རྩ་འདབ་བཞི། དེ་རེ་རེ་ལས་
གཉིས་གཉིས་གྱེས་པས་བརྒྱད། དེ་རེ་རེ་ལས་གཉིས་གཉིས་གྱེས་པས་བཅུ་དྲུག དེ་རེ་རེ་
ལས་གཉིས་གཉིས་གྱེས་པས་སྤྱི་བོ་བདེ་ཆེན་གྱི་འཁོར་ལོ་རྩ་འདབ་སོ་གཉིས་རྩེ་མོ་ཅུང་ཟད་
ཐུར་དུ་ཕྱོགས་པ་གདུགས་ཁ་སྦུབས་པ་ལྟ་བུ། མགྲིན་པའི་ཨོལ་མདུད་ཀྱི་ཐད་ཀྱི་དབུ་མ་ལས་
སྔར་ལྟར་གྱེས་པས་མགྲིན་པ་ལོངས་སྤྱོད་ཀྱི་འཁོར་ལོ་རྩ་འདབ་བཅུ་དྲུག་གདུགས་ཁ་གྱེན་དུ་
བསླང་བ་ལྟ་བུ། སྙིང་གའི་བྲང་གི་རུས་པ་སུམ་ཕྲག་གི་ཐད་ཀྱི་དབུ་མ་ལས་གྱེས་པའི་སྙིང་ག་
ཆོས་ཀྱི་འཁོར་ལོ་རྩ་འདབ་བརྒྱད་པ་གདུགས་ཁ་སྦུབ་པ་ལྟ་བུ། ལྟེ་བའི་བུག་པའི་ཐད་ཀྱི་དབུ་
མ་ལས་ཕྱོགས་བཞིར་བཞི། དེ་ལས་བརྒྱད། དེ་ལས་བཅུ་དྲུག དེ་ལས་སོ་གཉིས། དེ་རེ་རེ་
ལས་གཉིས་གཉིས་གྱེས་པས་ལྟེ་བ་སྤྲུལ་པའི་འཁོར་ལོ་རྩ་འདབ་རེ་བཞི་གདུགས་གྱེན་བསླང་
ལྟ་བུ། ལུགས་གཅིག་ལ་བཅུ་དྲུག་གི་མཚམས། དེ་རེ་རེ་ལས་བཞི་བཞི་གྱེས་པས་རེ་བཞི་ཟེར་
བ་ཅུང་ཟད་འཆར་བདེ་བ་ལྟ་བུ་དང༌། རྩ་འཁོར་རྣམས་ཕན་ཚུན་འཛིངས་ནས་ཡོད་པ་འདྲ།
བརླའི་རྩ་བའི་ཐད་ཀྱི་སུམ་མདོ་རྟགས་ཀྱི་གོང་ཙམ་དུ་དབུ་མ་ལས་སྔར་ལྟར་གྱེས་པས་གསང་
གནས་བདེ་སྐྱོང་གི་འཁོར་ལོ་རྩ་འདབ་སོ་གཉིས་གདུགས་ཁ་སྦུབ་ལྟ་བུ། ནོར་བུའི་རྩེ་ནས་

ཡར་སོར་གང་ངམ། སོར་ཕྱེད་དང་དོ་ནས་དབུ་མ་ལས་སྔར་ལྟར་གྱེས་པས་ནོར་བུའི་དབུས་
ཀྱི་རྩ་འདབ་བརྒྱད་པ་གདུགས་གྱེན་བསླང་ལྟ་བུར་སྟེང་འོག་གི་རྩ་འཁོར་རྣམས་ཨེ་ཝཾ་ཁ་སྦྱོར་
དུ་གནས་པ། རྩོ་གསུམ་འཁོར་ལོ་བཞི་རྫོགས་རིམས་ཐམས་ཅད་ལ་ཡོད་ཀྱང་འདུས་པར་
འཁོར་ལོ་དྲུག་གསལ་འདེབས་དགོས། རྩ་འཁོར་གྱེས་ཚུལ་སྔ་མ་དང་མི་འདྲ་བར་ཚིགས་རྩི་
དགོས་པ་ལྟ་བུ་ཡང་ཡོད་ལ། སྔ་མ་ཡིག་ཆ་འགའ་ཞིག་ན་འདུག་པ་ལྟར་བླ་མས་གནང་སྙམ་པ་
འཆར། རྩ་འཁོར་རྣམས་མདུད་མཚམས་ནས་ཐོན་པར་བཤད་པ་ཡོད་ཀྱང་བླ་མས་རོ་རྐྱང་
ཕུག་ནས་ཐོན་པར་གསུངས། རྩ་འཁོར་གྱི་དཔེ་རིས་ཡོད་ན་ལེགས་ཀྱང་དག་པོ་མི་རྙེད།
གཙང་དུ་པཎ་ཆེན་རིན་པོ་ཆེའི་ཕྱག་དཔེའི་ཁྲོད་ན་ཡོད་འགྲོ་བས་དུས་འཁོར་ལུགས་དང་
གཉིས་ཀ་དགོས་ཞེས་གུ་གེ་ཡོངས་འཛིན་ལ་ཞུས་ནས་བསྐུར་ཡོད་ཀྱང་དེ་ཙམ་མི་འདུག དེ་
ལའང་དབྱེ་བར་དཀའ་བ་ཡི། ། དབུས་སུ་མདུད་པ་གསུམ་གྱིས་དཀྲིས། །ཞེས་སྙིང་གར་རོ་
རྐྱང་གི་མདུད་པ་གཉིས་གཅིག་ཏུ་བརྩིས་ན་གསུམ་དང༌། སྤྱི་བོ་སོགས་གནས་གཞན་དུ་རེ་རེ།
སོ་སོར་བརྩིས་ན་སྙིང་གར་དྲུག གནས་གཞན་དུ་གཉིས་རེ་ལུ་གུ་རྒྱུད་དུ་ཡོད་པར་བཤད། ཐུ་
མེད་རྡོ་དམ་པ་ཆོས་སྙིང་པོས་ལུ་གུ་རྒྱུད་ན་ལུག་ཟམ་པའི་སྟེང་དུ་འགྲོ་བ་དེ་ཡིན་པར་རྒྱལ་
དབང་སྐལ་བཟང་རྒྱ་མཚོས་གསུངས་ཟེར་ཀྱང་། རིགས་གྲྭ་ཚང་གིས་མདུད་པ་ལུ་གུ་རྒྱུད་དུ་
འགྲོ་བ་ལུག་སྟོར་ཚུལ་རེད། གཡུང་དྲུང་ལུ་གུ་རྒྱུད་ཟེར་བ་དང་འདྲ་གསུངས་པ་ལྟར་ཁུག་
མདུད་དུ་སོང་ནས་དབུ་མ་རླུང་གིས་གང་བ་ན་ལྷོད་ཡོང་བ་ཡིན། དེ་ལ་རྩ་བའི་རླུང་ལྔ་ནིམགོན་
པོ་ལྔའམ་རིགས་ལྔའི་རླུང་སྟེ། ས་ཆུ་མེ་རླུང་གི་རླུང་བཞི་དང་ལྔ་པ་རགས་བཤད་ལ་རྣམ་ཤེས་
དང་ནམ་མཁའི་རླུང་ལྟ་བུ་དང་། རྩ་བའི་རླུང་བཞི་གཙོ་འཁོར་གྱི་ཚུལ་དུ་སྣ་བུག་ནས་ཅིག་ཅར་
རྒྱུ་བའི་ཚེ་ལྷ་མོ་བཞི་ཞར་ལ་ཐོན་ཞིང་། དེའང་། སྟེང་དང་གསེག་དང་ཐད་ཀ་འོག ཅེས་པ་
ལྟར་རྩ་བའི་རླུང་གཅིག་ལའང་རྒྱུ་ཚུལ་གྱིས་ལྷ་མོ་བཞིའི་རླུང་རིམ་པར་འབྱུང་ངོ༌། གྱེན་རྒྱུ་དང་

སྲོག་འཛིན་སྟོད་དང༌། མཉམ་གནས་དང་ཐུར་སེལ་སྨད་ཀྱི་རླུང་ཡིན་ཀྱང་སྣ་བུག་ནས་རྒྱུ་ལ།
ཁྱབ་བྱེད་ལུས་ཐམས་ཅད་ལ་ཁྱབ་ཀྱང་ཐ་མལ་པ་ལ་སྣ་བུག་ནས་འཆི་དུས་མ་གཏོགས་མི་
རྒྱུའོ། དེ་ལས་ངག་སྨྲ་བ་དང་བཟའ་བཏུང་གྱེན་རྒྱུ། ཚེ་རིང་བ་སྲོག་འཛིན། བཤང་གཅིག་
འཕེན་འཛིན་ཐུར་སེལ། དྲོད་དང་ཟས་དྭངས་སྙིགས་འབྱེད་པ་མཉམ་གནས། ལུས་ཀྱི་གཡོ་
འགུལ་སོགས་བྱ་བྱེད་ཕལ་ཆེར་ཁྱབ་བྱེད་ཀྱི་བྱེད་ལས་ཡིན་པས་གཞི་ལ་བྱ་བ་ཐམས་ཅད་
རླུང་གིས་བྱེད་དོ། དབང་པོ་ལྔའི་རླུང་ནི་མིག་སོགས་རང་རང་གི་སྒོར་རྒྱུ་བས་ཡན་ལག་གི་
རླུང་ལྔ་སྟེ་དེ་དག་ལ་རླུང་བཅུ་ཟེར། སྙིང་གའི་ཕྱོགས་བཞིར་འབྱུང་བ་བཞི་དང་མཚམས་
བཞིར་གཟུགས་སོགས་མཆོད་པ་བཞིའི་རླུང་ནི་རླུང་དེ་དག་གི་གཞི་ལྟ་བུ་སྟེ། སྒྲ་ནི་རླུང་དང་
དབྱེར་མེད་པས་ཟུར་དུ་མ་བགྲངས་སོ། ཁྱབ་བྱེད་དང་སྲོག་འཛིན་ཤིན་ཏུ་ཕྲ་བ་གཉིས་འཆི་
དུས་དང་རྣལ་འབྱོར་པ་མ་གཏོགས་རྒྱུན་དུ་སྣ་སྒོར་མི་རྒྱུ་ཞིང༌། གལ་ཏེ་འབྱུང་ན་དབུ་མ་ལས་
རྒྱུ་བས་ལས་དང་པོ་པ་ལ་ཤུགས་ཆེ་ཆུང་མེད་ན་འཆི་རླུང་ཡིན། ཟླ་བར་སྒྲ་གཅན་ཞུགས་ན་
མཉམ་རྒྱུ་རགས་པ་དང་། ཉི་མར་དེ་ལས་ཤས་ཆེ་ཙམ་འབྱུང་བ་ཕྱིའི་ཉི་ཟླ་སྒྲ་གཅན་གྱི་ལམ་དུ་
ཆུད་པའི་རྟེན་འབྲེལ་གྱིས་ཡིན་ལ། རླུང་འཁྲུགས་པ་དང་། བརྒྱལ་བ་སོགས་ལ་མཉམ་པ་ལྟ་བུ་
ཡོང་ཡང་ཤུགས་ཆེ་ཆུང་ཕྲན་ཚེགས་ངེས་པར་ཡོད་དོ། སྙིང་གར་ཤིན་ཏུ་ཕྲ་བའི་རླུང་སེམས་
གནས་པའི་རྟེན་ཕ་ལས་ཐོབ་པའི་ཁམས་དཀར་པོའི་དྭངས་མ་སྟེང་དང་། མ་ལས་ཐོབ་པའི་
ཁམས་དམར་པོའི་དྭངས་ཆ་སྲན་མ་ཕྱེད་གཤགས་ཙམ་འོག་ཏུ་བྱས་ནས་གའུ་ཁ་སྦྱོར་གྱི་ཚུལ་
དུ་ཡོད་པ་ལ་མི་ཤིགས་པའི་ཐིག་ལེ་དང་། དེ་དང་ངོ་བོ་དབྱེར་མེད་དུ་གནས་པའི་ཤིན་ཏུ་ཕྲ་
བའི་རླུང་སེམས་ལ་རླུང་སེམས་མི་ཤིགས་པའི་ཐིག་ལེ་ཟེར་ཏེ་གང་ལ་དམིགས་པ་གཏོད་པའི་
ཡུལ་ནི་དེ་ཉིད་དོ། དེ་ནས་རྩ་ལམ་སྦྱང་བ་ནི། རང་གི་ཤིན་ཏུ་ཕྲ་བའི་རླུང་སེམས་བླ་མ་ཡི་དམ་
ངོ་བོ་དབྱེར་མེད་ཀྱི་ཐིག་ལེ་དཀར་དམར་སྲན་མ་འབྲིང་པོའམ་ཡུངས་འབྲུ་ཙམ་སྙིང་གར་ཡོད་

པ་དེས་སྤྱི་བོའི་རྩ་འཁོར་ཆགས་ལུགས་སོགས་ལ་བལྟ་བར་བྱའོ་སྙམ་པའི་འཕེན་པ་དང་ལྡན་
པས་འོད་ཀྱི་གོང་བུར་འདྲིལ་ནས་དབུ་མའི་ནང་བརྒྱུད་དེ་སྤྱི་བོའི་རྩ་འཁོར་གྱི་དབུས་སུ་སོང་། །
ལུས་དང་དེ་ལ་བརྟེན་པའི་རྩ་རླུང་ཐིག་ལེའི་གནས་ཚུལ་སྤྱི་དང༌། ཁྱད་པར་སྤྱི་བོའི་རྩ་འཁོར་
གནས་ཚུལ་ལ་བལྟ་རྟོགས་དང་དཔྱད་པ་བྱས་པས་གསལ་བར་མཐོང་། ཞིབ་ཏུ་དཔྱོད་པའི་
ཕྱིར་ཤར་གྱི་རྩ་འདབ་ཀྱི་སྐྱོན་སྦྱངས་པར་བྱའོ་སྙམ་པའི་འཕེན་པ་དང་ལྡན་པས་དེའི་རྩེ་མོའི་
བར་ལྡི་ལི་ལི་འདྲིལ་ནས་དེར་ཅུང་ཟད་བསྡད། སླར་ཡང་དབུས་སུ་འོང་ནས་ངལ་བསོས། དེ་
འདྲ་ཡང་ཡང་བྱས་པས་ཤར་གྱི་རྩ་ཆད་པ་མཐུད། ཡོ་བ་དྲང་པོར་བསྲངས། ཞར་བ་བསལ།
འཁུམ་པ་རེངས། རྣག་ཁྲག་ཆུ་སེར་ནད་ཚང་ཚིང་ལྡན་ལྗིན་གྱིས་འགགས་པ་བསལ། གྱོང་བ་
མཉེན། གུམ་པ་ཐར་བཅད་ནས་ཆུ་ཤིང་གི་སྡོང་པོ་ལྟར་འདྲོང་པར་བྱས་ཏེ་ཤར་གྱི་རྩ་འདབ་
ནས་རླུང་ཅི་ལྟར་བསྡུ་འདོད་ཀྱང་ཚེགས་མེད་པར་བསྡུས་ཆོག་སྙམ་པ་བྱས། དེ་ལྟར་རྩ་འཁོར་
སོ་གཉིས་ལ་འགྲོ་འོང་སོ་གཉིས་ཀྱིས་སྤྱི་བོའི་རྩ་འཁོར་སྦྱངས། དེ་ནས་མགྲིན་པའི་རྩ་འཁོར་
སྦྱངས་པར་བྱའོ་སྙམ་དུ་དེའི་དབུས་སུ་བབས་ནས་སྔར་ལྟར་སྦྱངས། སྙིང་ག་ལྟེ་གསང་ནོར་
བུའི་དབུས་ཀྱི་རྩ་འཁོར་རྣམས་ཀྱི་སྐྱོན་སྦྱོང་ལུགས་དེ་དང་འདྲ། རྫོགས་རིམ་རྩལ་དུ་འདོན་ན་
ཞག་གྲངས་མང་པོར་རྩའི་གསལ་སྣང་སྒྲུབ་སྟེ། དབུ་མའི་ཡར་སྣེ་ནས་རླུང་བུས་ན་རྩ་འཁོར་
ཐམས་ཅད་ཀྱི་རྩེ་མོ་ནས་རླུང་སི་རི་རི་འབྱུང་བའི་ཚོད་ལྟ་བུ་དང་། རྩ་གནས་ཐམས་ཅད་བུ་ག་
ཧ་རེ་གསལ་བར་མཐོང་བ་ལྟ་བུའི་དོན་སྤྱི་ཡིད་ངོར་འཆར་ངེས་ཀྱི་བར་སྦྱངས་ན་ལེགས། མི་
ལའི་མགུར་འབུམ་དུ། རྩ་རླུང་དྲ་མིག་གི་འཁོར་ལོ་ཡོད། །ཅེས་པ་རྩ་ལམ་སྦྱངས་པའི་མན་
ངག་འདི་ཉིད་ཡིན་པར་དཔོན་སློབ་བྱམས་པ་རིན་པོ་ཆེས་གསུངས་པས་མཚོན་ནས་ཕལ་ཆེ་
བ་མར་མིའི་གདམས་ངག་འཁྲུལ་མེད་རྣམས་དང་སྦྱར་རྒྱུ་ཡོད། གྲུབ་མཐའ་གཞན་གྱི་མན་ངག་
ཚད་ལྡན་གྱི་རིགས་ལ་རྗེ་ཡབ་སྲས་ཀྱི་གསུང་རབ་ཏུ་མ་ཐོན་པ་གང་ཡང་མེད་པ་རང་གིས་

ངོས་ཟིན་ན་མན་ངག་ཟབ་ཟེར་བ་གང་ལ་ཡང་འགྲམ་ཆུ་ལྡང་དགོས་པ་མེད། དྲུང་པ་རྒྱལ་ཚབ་
པས། རྗེ་བདག་ཉིད་ཆེན་པོའི་གདམས་པ་འདི་ལ་རྗེ་བཙུན་མི་ལ་ལྟར་གྱི་བརྩོན་འགྲུས་ཞིག་
རྩོམ་ནུས་ན་ལོ་གསུམ་ཕྱོགས་གསུམ་ཙམ་ལ་འཚང་རྒྱ་བར་ཐག་ཆོད་ཀྱང་དམ་ཅན་ཆོས་རྒྱལ་
གྱི་ཁ་ནང་དུ་འདེབ་རྒྱུ་ཚོས་ཉམས་སུ་མི་ལེན་པར་འདུག་གསུངས། ལོ་གསུམ་ནི་གོ་སླ། ཕྱོགས་
གསུམ་ནི་ཟླ་བའི་དཀར་ཕྱོགས་དང་དམར་ཕྱོགས་རེ་རེ་བརྩིས་པས་ཟླ་ཕྱེད་གསུམ་སྟེ། ཚེ་ལོ་
བརྒྱ་པའི་གང་ཟག་ལོ་བརྒྱར་སྡོད་པ་ཞིག་ལ་ཉི་མ་རེར་རླུང་ང་དྲུག་རྐང་བཅས་རེ་དབུ་མར་རྒྱུ་
བ་དེ་བསགས་ན་དབུ་མའི་རླུང་གི་ཞག་གྲངས་དང་འགྲིག་པ་དུས་འཁོར་གྱི་བརྡ་ཡིན། དེ་ལ་
བརྟེན་ནས་ཇོ་ནང་པ་སོགས་ལ་ལོ་གསུམ་ཕྱོགས་གསུམ་གྱི་མཚམས་སྡོམ་པ་གྲགས་ཆེ།
བྱང་ཆུབ་ཀྱི་སེམས་དང་ལྟ་བ་ཚད་ལྡན་དཀའ་བ་ལས། དེ་ཡོད་ན་ཅི་ཙམ་པའི་ཏིང་ངེ་འཛིན་
ལའང་ལོ་ལས་རིང་བ་མ་བཤད་པས་རྒྱུ་ཚོགས་ཚང་ཞིང་བརྩོན་པ་བསྐྱེད་ན་ལོ་གཅིག་ལ་ཞི་
གནས་མི་འགྲུབ་པ་མི་སྲིད། ཟླ་རེ་ཚུན་ཆད་ལ་ཐོབ་པའང་ཡོད། དེ་ལྟར་བསྐྱེད་རིམ་ཕྲ་མོ་ལོ་
གཅིག ཕྲ་བ་མཐར་ཕྱིན་ན་རྫོབགས་རིམ་ཤིན་ཏུ་སླ། རྫོགས་རིམ་ཐོབ་ནས་ཟླ་བ་བརྩིས་འདུག
སྒྱུ་ལུས་ཐོབ་ན་ཚེ་དེར་སངས་རྒྱ་བར་ངེས་པས་དེ་ནས་ཞག་བརྩིས་འདུག་པས་འཁྲུལ་མེད་ཀྱི་
གདམས་པ་དང་སྐལ་ལྡན་གྱི་གང་ཟག་ངོ་འཕྲོད་ན་དེ་འདྲ་རེད། གདམས་པ་དེ་ལྟ་བུ་དང་
མཇལ་ནས་རྒྱུད་ལ་མ་སྦྱར་ན་རང་གིས་ནོངས་པས་རྒྱ་ཆེན་པོ་མ་ནུས་ཀྱང་ཐུན་རེ་ལ་བླ་མའི་
རྣལ་འབྱོར་ལམ་གྱི་སྲོག་ཏུ་བྱས་ནས་ལམ་ཁྲིད་རྒྱས་བསྡུས་འཚམས་པ་རེ་དང༌། འདུས་པའི་
ཆོ་ག་དང་སྦྱོར་ཙམ། རྫོགས་རིམ་ལའང་མ་མཐའ་སྨོན་ལམ་གྱི་སྟེང་ནས་ཤར་སྒོམ་རེ་བྱས་ཏེ་
ཚེ་རབས་ཐམས་ཅད་དུ་ལམ་བཟང་པོ་འདི་དང་མི་འབྲལ་བའི་སྨོན་ལམ་དྲི་མ་མེད་པའི་མཚམས་
སྦྱོར་ལ་འབད་ན་ཁྲིད་ཉན་པའི་དགོས་པ་ཡིན་ནོ། ། ༈ལུས་དབེན་དངོས་ལ། རང་རྡོ་རྗེ་འཆང་
ཡབ་ཡུམ་དུ་གསལ་བའི་ནོར་བུའི་དབུས་ཀྱི་རྩ་འདབ་བརྒྱད་པའི་དྷཱ་ཏིའི་ནང་དུ་རྩ་འཁོར་གྱི་

བུག་པ་བཀག་པའི་ཚུལ་དུ་ཉི་མའི་དཀྱིལ་འཁོར་དམར་འཁྱིལ་ལེ་བ་སྲན་མའམ་ཡུངས་ཀར་
ཕྱེད་གཤགས་ཙམ་གྱི་སྟེང་རང་གི་རླུང་སེམས་དབྱེར་མི་ཕྱེད་པའི་ཐིག་ལེ་ངོ་བོ་ཕ་ལས་ཐོབ་
པའི་དེ་ཡིན་ཀྱང་། རྣམ་པ་དེ་འདྲ་མ་ཡིན་པར་ཁ་དོག་སྔོན་པོ། འོད་ཟེར་ལྔ་ལྡན། དབྱིབས་
ཟླུམ་པོ་སྟེ་ཁྱད་པར་གསུམ་ལྡན་ཡུངས་འབྲུ་ཙམ་དུ་འདྲིལ་ནས་རྩ་འཁོར་གྱི་དབུས་སུ་གནས་
པ་ལ་རང་སེམས་ཞུགས་པ་བཞིན་དུ་ལོ་ཟླའི་བར་ཡང་ཡང་མཉམ་པར་གཞག་པས། མདོ་
ལུགས་སེམས་གནས་བརྒྱད་དགུའི་སྐབས་སེམས་དམིགས་རྟེན་དང་འདྲེས་པའི་ཉམས་འཆར་
བར་གསུངས་པ་ལྟར་ཐིག་ལེ་དང་སེམས་དབྱེར་མེད་དུ་འདྲེས་པའི་ཉམས་འབྱུང་། དེ་ལྟར་
གོམས་པ་ན་རླུང་སེམས་འཇུག་པ་གཅིག་པས་སེམས་གནས་པ་ན་རླུང་དེར་འཇུག་པ་ཆོས་
ཉིད་ཡིན། དེ་དུས་རྩ་མདུད་མ་ལྷོད་ཀྱང་སེམས་ཐོགས་མེད་ཡིན་པས་རླུང་ཕྲ་མོ་ཞིག་དབུ་མར་
ཞུགས་པ་རེས་ཡོང་རེས་མི་ཡོང་བ་ཡོད། ནམ་ཞིག་དམིགས་རྟན་ལ་དམིགས་པ་གཏད་རེས་
ཀྱི་སྣ་བུག་གཉིས་ཀ་ནས་རླུང་མཉམ་རྒྱུ་ཤེད་མཚུངས་ངེས་ཅན་དུ་ཐེངས་པ་བྱུང་ན་བསྒོམ་
སྟོབས་ཀྱིས་རླུང་དབུ་མར་ཞུགས་པའི་རྟགས་ཡིན། ལན་གཅིག་ཞུགས་ཀྱང་དེར་མི་གནས་
པར་ཕྱིར་འགྲོ་བས་ཡང་ཡང་གོམས་ཏེ་གནས་པའི་རྟགས་སུ་སྣ་བུག་གི་རྒྱུ་བ་འཆད། བྱིངས་
པ་ཕྲ་མོ་བསགས་པ་ལའང་དེ་འབྱུང་སྲིད་པས་ལྟོ་བ་མི་འགུལ་བ་དང་གཉིས་ཚོགས་བྱུང་ན་
རྟགས་འཁྲུལ་མེད་དུ་གསུངས། ཙ་ཡུ་ངག་དབང་ཆོས་འཕེལ་ཚང་གིས་ལྟོ་བ་མི་འགུལ་བའང་
དེ་ཙམ་དཀའ་བ་ཞིག་མ་རེད་གསུངས་ཟེར། དེ་ཉིད་ཡང་ཡང་གོམས་ཏེ་རླུང་རིམ་པར་ཐིམ་
དགོས་པས་ས་ཆུ་ལ་ཐིམ་པ་སོགས་རྟགས་ཅན་བརྒྱད་དང༌། སྨིག་རྒྱུ་སོགས་ནང་རྟགས་
བརྒྱད་གོ་རིམ་མ་འཆོལ་བར་ངེས་ཅན་དུ་བྱུང་ན་རླུང་དབུ་མར་ཐིམ་པའི་རྟགས་ཡིན་གྱི། གོ་
རིམ་ངེས་པ་མེད་པའི་ཆ་འདྲ་དབང་ཤོར་སོགས་ལའང་འབྱུང་སྲིད་པས་ཡིད་བརྟན་མེད། གོ་
རིམ་ཁྲིགས་ཆགས་སུ་འཆར་བ་དང་སླར་ངོས་ཟིན་པའི་ཆེད། འདི་དུ་བ་ལྟ་བུའི་རྟགས་སུ་

འདུག འདིའི་སྔོན་དུ་སྨིག་རྒྱུ་ལྟ་བུ་སོང་། རྗེས་ལ་མཁའ་སྣང་མེ་ཁྱེར་ལྟ་བུ་འབྱུང་བ་ངོ་ཤེས་
པར་བྱེད་སྙམ་དུ་འདས་མ་འོངས་ད་ལྟ་གསུམ་ཀ་སྦྱར་བ་ལ་དགོས་པ་ཆེ། འཆི་བའི་ཚེ་རགས་
པ་ཉེར་ལྔ་ལས་འདུ་བྱེད་ཀྱི་ཕུང་པོས་བསྡུས་པ་ལྔ་ཐིམ་པ་ན་ཕྱི་དབུགས་ཆད་པས་སྣང་མཆེད་
ཐོབ་གསུམ་འོད་གསལ་རྣམས་ལ་ཕྱི་རྟགས་མེད། ས་ཆུ་ཐིམ་པ་སོགས་བཞི་ལ་ཕྱི་ནང་གི་
རྟགས་གཉིས་རེ་ཡོད་པས། ས་ཆུ་མེ་རླུང་འབྱུང་བ་རིམ་གྱིས་ཐིམ། ཞེས་སོགས་ལྟར་ས་ཆུ་ལ་
ཐིམ་པའི་ཕྱི་རྟགས་སུ་ལུས་ཀྱི་སྟོབས་ཤོར། ཡན་ལག་སྔར་ལས་ཕྲ་རུ་འགྲོ། ནང་རྟགས་དབང་
ཤེས་མ་ཡིན་པར་ཡིད་ངོར་གང་སྣང་སྨིག་རྒྱུ་ལྟ་བུ་སྟེ། ཆུ་མེད་པའི་ཐང་ཡངས་པོའམ། བྱེ་མ་
ཉི་ཚན་གྱིས་གདུངས་པས་ཆུ་རྒྱུ་བ་ལྟ་བུ། ཆུ་མེ་ལ་ཐིམ་པའི་ཕྱི་རྟགས་ཁ་སྣ་སྐམ་ཞིང་བརྗེས།
ནང་རྟགས་དུ་བ་དྲག་འཕྱུར་བ་མ་ཡིན་པར་གྲོང་ཁྱེར་ཆེན་པོའི་སྟེང་དུ་དུད་ཞགས་འཁྱིལ་
བའམ། ཁང་པ་སྒོ་བཅད་པའི་ནང་དུ་བ་འཁྲིགས་པའི་རགས་པ་ཡལ་ཏེ་དུ་བ་སྲབ་མོས་སྔོ་ཁྲེབ་
ཁྲེབ་གང་བའི་སྣང་བ་ལྟ་བུ། མེ་རླུང་ལ་ཐིམ་པའི་ཕྱི་རྟགས་དྲོད་བསྡུས་པས་ལུས་གྲང་། ནང་
རྟགས་སྲིན་བུ་མེ་ཁྱེར་གྱི་ཆར་བབས་པའམ། རྩ་བཏུབ་པའི་མེ་མུར་ནམ་མཁར་འཐོར་བས་
དམར་ཚུབ་ཚུབ་འོང་བ་ལྟ་བུ། རླུང་སྣང་བ་ལ་ཐིམ་པར་རྩོམ་པ་ན་ཕྱི་རྟགས་དབུགས་ཕྱིར་རིང་
དུ་རྒྱུ་ནང་དུ་རྔུབ་པ་ཐུང་ལ་ངར་སྒྲ་འབྱིན། ནང་རྟགས་མེ་ལྕེ་འབར་བ་ལྟ་བུ་མ་ཡིན་པར་དོང་
ཞབས་སུ་མར་མེ་སྦར་བའི་འོད་ལ་དོང་ཁ་ནས་ཐད་སོར་བལྟས་པས་དམར་ལམ་ལམ་པའི་
མར་མེ་ལྟར་འབར་རམ། མར་མེ་སྟེང་འབར་གྱི་སྣང་བ་འབྱུང་། རླུང་སྣང་བར་ཐིམ་པས་སྣང་བ་
རང་དུས་སུ་སྟོན་གནམ་གཡའ་དག་ལ་ཟླ་འོད་ཀྱིས་ཁྱབ་པ་ལྟ་བུའི་སྟོང་སང་དཀར་ལམ་པ།
སྣང་བ་མཆེད་པ་ལ་ཐིམ་པས་མཆེད་པ་རང་དུས་སུ་སྟོན་གནམ་གཡའ་དག་ལ་ཉི་འོད་ཀྱིས་
ཁྱབ་པ་ལྟ་བུའི་སྟོང་སང་དམར་ལམ་པ། མཆེད་པ་ཉེར་ཐོབ་ལ་ཐིམ་པས་ཉེར་ཐོབ་རང་དུས་སུ་
སྟོན་གནམ་གཡའ་དག་ལ་སྲོད་ཀྱི་སྨག་འཐུག་པོས་ཕན་ཚུན་གྱི་གདོང་ལ་བལྟས་ན་མི་མཐོང་

བའི་དུས་ཀྱི་སྨག་ལྟ་བུའི་སྟོང་སང་ནག་ལམ་པ། ཉེར་ཐོབ་འོད་གསལ་ལ་ཐིམ་པས་འོད་
གསལ་རང་དུས་སུ་སློད་བྱེད་ཀྱི་སྐྱོན་ཟླ་ཉི་སྨག་གསུམ་དང་བྲལ་བའི་ཐོ་རངས་ཀྱི་ནམ་མཁའ་
གཡའ་དག་ལྟ་བུའི་སྟོང་སང་འཆར། དེའི ཚེ་རྣལ་འབྱོར་པ་ལ་རླུང་ཐིམ་པའི་སྟོབས་ཀྱིས་
གཏུམ་མོ་རང་ཤུགས་ཀྱིས་འབར་ཏེ་བྱང་སེམས་ཞུ་ནས་དགའ་བཞི་འདྲེན་པ་ནི། སྟོང་བཞིའི་
དུས་སུ་གློག་གི་རྗེས་འགྲོ་བའི། །སོགས་ལྟར་ཏེ། སྟོང་བཞི་ནི་སྟོང་པ། སྟོང་པ་ཆེན་པོ། ཤིན་
ཏུ་སྟོང་པ། ཐམས་ཅད་སྟོང་པ་སྟེ་སྣང་མཆེད་ཐོབ་གསུམ་འོད་གསལ་བཞི་དང་དོན་འདྲ་བས།
དེའི་དུས་གསང་གནས་སུམ་མདོ་གྲུ་གསུམ་གྱི་དབུས་ན་གནས་པའི་ཚངས་པའི་མེའམ་གཏུམ་
མོ་འབར་ཏེ་སྤྱི་བོའི་རི་བོང་ཅན་ཏེ་ཟླ་བ་ཁམས་དཀར་པོ་ཞུ་བ་ལས་སེམས་བདེ་བའི་ངོ་བོར་
སྐྱེས། བདེ་བ་དེས་སྟོང་པ་ངེས་པའི་བདེ་སྟོང་དབྱེར་མེད་ཀྱི་ཡེ་ཤེས་ལ་མཉམ་པར་འཇོག་པ་
སྔགས་ཀྱི་ཟབ་གནད་དང་རྫོགས་རིམ་གྱི་རྟོགས་པ་དངོས་རེད། ལས་དང་པོ་པས་སྟོང་ཉིད་ལ་
མཉམ་པར་གཞག་བཞིན་དུ་རྟགས་དང་རྟགས་ཅན་བརྒྱད་རིམ་པར་ཤར་བའི་མོས་པ་དང༌།
གཏུམ་མོ་ལའང་དམིགས་རིམ་སྐྱོང་བ་ལས་ཐབས་མེད་དོ། ། གཏུམ་མོ་སྒོམ་ཚུལ་ནི། སྤྱི་བོའི་
རྩ་འཁོར་གྱི་འོག་ཏུ་ཟླ་གདན་སྲན་མ་ཕྱེད་གཤག་ཙམ་གྱི་འོག་ཏུ་ཧཾ་དཀར་པོ་མགོ་ཐུར་བསྟན་
རྩ་བ་ཟླ་བ་ལ་ཟུག་པ། རོང་རྐྱང་གི་མར་སྣེ་ནོར་བུའི་རྩེའི་དབུ་མར་བཅུག རང་རྡོ་རྗེ་འཆང་
ཡབ་ཡུམ་དུ་གསལ་བའི་ཡུམ་གྱི་གསང་གནས་ནས་རླུང་སྤོས་རིང་གི་དུ་བ་ལྟ་བུ་ཞིག་བྱུང་བ་
ཡབ་ཀྱི་ནོར་བུའི་རྩེ་ནས་དབུ་མར་ཞུགས། རང་གི་སྣ་བུག་གཉིས་ནས་རླུང་ཅུང་ཟད་རྡུབ་པ་རོ་
རྐྱང་བརྒྱུད་དེ་དབུ་མར་ཞུགས་པ་གཉིས་ནོར་བུའི་རྩ་འདབ་དབུས་ཀྱི་ཉི་གདན་ལ་ཐིམ་ཞིང་བུས་
པས་ཉི་གདན་དམར་ཧ་རར་བྱེད་ཅིང་། ཐིག་ལེ་ལས་མེ་དམར་ཚག་ཚག་འཕྲོ་བ་ནི་གཏུམ་
མོའི་མེ་གསོ་བའོ། སླར་ཡང་རླུང་སྔར་ལྟར་རྔུབ་པས་དམིགས་རྟེན་ལས་མེ་སྦོམ་ཕྲ་རྟ་རྔའམ་
རྒྱ་ཁབ་ཙམ་རེག་བྱ་ཤིན་ཏུ་ཚ་བ་སོར་གང་སོགས་ཅི་ལྟར་འཚམས་པ་འབར་བས་གསང་གནས་

ཀྱི་གཏུམ་མོ་ཁྲག་གི་ཐེག་ལེ་དྲོད་ཀྱི་རང་བཞིན་ཅན་སྦར། དེ་ལས་མེ་འབར་བས་ལྟེ་བའི་
གཏུམ་མོ་ཨ་ཐུང་ཤད་ཀྱི་རྣམ་པ་ཅན་ལ་ཕོག དེ་ལས་མེ་ཕྲ་མོ་རིམ་པར་འབར་བར་བསམ་པ་
ནི་གཏུམ་མོ་སྦྱར་བའོ། དེ་ལྟར་ལྟེ་གསང་གི་གཏུམ་མོ་སྦྱར་ཏེ་རེག་བྱ་ཚ་ངར་དང་ལྡན་པའི་མེ་
ལྕེ་བྱའི་སྒྲོ་རྐང་ལྟ་བུ་སྙིང་ག་དང་མགྲིན་པ་བརྒྱུད་དེ་གྱེན་དུ་སོང་ནས་སྤྱི་བོའི་ཧཾ་ཡིག་ལ་ཕོག་
པས་སྲིན་བུ་ལ་ཤིང་བུས་རེག་པ་ལྟར་ཧཾ་ཡིག་འགུལ། མེ་ལྕེས་མར་ལ་གདུངས་པ་ན་ཐིགས་
པ་འབབ་པ་ལྟར་ཧཾ་ལས་བྱང་སེམས་ཀྱི་ཐིགས་པ་བབས་སྟེ་གསང་བརྒྱུད་དེ་དམིགས་རྟེན་
ལ་རེག་པས་ཆེར་འབར། ཧཾ་ལ་མེས་བསྐོལ་ཏེ་ཐིགས་པ་བབས། ལུས་ཀྱི་རྩ་སྟོང་ཕྲག་དོན་
གཉིས་ནས་ཀྱང་བྱང་སེམས་བསྡུས་པ་དང་། སྤྱི་བོའི་རྩ་གནས་ཐམས་ཅད་ནས་བྱང་སེམས་
མགྲིན་པར་བབས་པས་དགའ་བ་སྐྱེས། དེས་སྟོང་ཉིད་ལ་མཉམ་པར་གཞག དེ་བཞིན་དུ་སྙིང་
གར་བབས་པས་མཆོག་དགའ། ལྟེ་བར་བབས་པས་ཁྱད་དགའ། གསང་གནས་ཀྱི་ཐིག་ལེར་
ཐིམ་པས་ལྷན་སྐྱེས་ཀྱི་དགའ་བ་སྐྱེས། དེའི་ཚེ་བྱང་སེམས་ཕྱིར་མ་འཕོས་པར་འཛིན་དགོས་
པས་གྲུབ་ཐོབ་ཏུ་ཁས་འཆེ་ཞིང་བུ་བུ་མོ་འཁྲིད་པ་ག་ལ་རིགས། མར་པ་སོགས་ཀྱི་སྲས་སྤྲུལ་
པ་ཡིན་པས་དེ་དག་ལ་ཡོད་པའི་གྲུབ་རྟགས་དང་ཡོན་ཏན་གཞན་ཡང་དགོས་ཀྱི། བུ་དང་བུ་
མོ་ཙམ་གྱིས་མི་ཆོག་གོ །དེ་ནས་འབབ་ཆུ་དྲག་པོ་གྱེན་དུ་བཟློག་པ་བཞིན་བྱང་སེམས་གསང་
གནས་ནས་ལྟེ་བར་སླེབ་པ་ན་དགའ་བ། སྙིང་གར་སླེབ་པ་ན་མཆོག་དགའ། མགྲིན་པར་སླེབ་
པ་ན་ཁྱད་དགའ། སྤྱི་བོར་བརྟན་པ་ན་མས་བརྟན་གྱི་ལྷན་སྐྱེས་ཀྱི་དགའ་བ་སྐྱེས། ཡས་བབས་
ཀྱི་དགའ་བཞི་ལས་མས་བརྟན་གྱི་དགའ་བཞི་ཁྱད་པར་འཕགས་ཏེ། ལྷན་སྐྱེས་ཀྱི་དགའ་བ་ཉིད་
ལ་ཆུང་འབྲིང་ཆེ་བ་དང་། ཆེན་པོའི་ཆེན་པོ་བཞིར་ཕྱེ་བས་སོ། དེ་རེ་རེའི་སྐབས་སྟོང་ཉིད་ལ་
རྩེ་གཅིག་ཏུ་མཉམ་པར་གཞག་པས་རྒྱལ་བའི་ཐུགས་ཆོས་སྐུ་འགྲུབ་པར་བྱེད་པས་བསྐྱེད་
རིམ་སྐབས་ཆོས་སྐུའི་ལམ་འཁྱེར་དང་། རྫོགས་རིམ་སྐབས་སད་དུས་ཀྱི་ཆོས་སྐུའི་བསྲེ་བ་

ཞེས་བྱ་སྟེ་སད་པ་གཞིར་བཞག་ལ་འབྱུང་བ་ཐིམ་རིམ་འོད་གསལ་བར་བསྒོམ་སྟོབས་ཀྱིས་
འབྱུང་བས་སོ། དགའ་བཞི་འོད་གསལ་དུས་དངོས་དང་། དེ་མན་ཆད་རླུང་དབུ་མར་ཞུགས་
པས་ཆ་འདྲ་དང་། ལས་དང་པོ་པ་ལ་རོ་རྐྱང་གི་རླུང་གིས་ངེས་མེད་འབྱུང་ངོ༌། དེ་ནས་སྔར་
ཆོས་སྐུ་ལ་མཉམ་པར་གཞག དེ་ལས་ལོངས་སྤྲུལ་དུ་ལྡང་སྙམ་པའི་འཕེན་པ་དྲན་པར་བྱས་
ལ་མཉམ་གཞག་དེ་ལས་ལྡང་བར་རྩོམ་པ་ན་གཞི་ལ་སྲོག་འཛིན་གྱི་རླུང་ལས་བར་དོའི་ལུས་
འགྲུབ་པ་ལྟར་འོད་གསལ་གྱི་སེམས་དེའི་བཞོན་པའི་རླུང་གིས་ཉེར་ལེན་དང་། སེམས་ཀྱི་ལྷན་
ཅིག་བྱེད་རྐྱེན་ལས་ཡིད་ངོར་ལུགས་ལྡོག་གི་ཉེར་ཐོབ་དང་དུས་མཉམ་དུ་ཕུང་པོ་རྙིང་པ་ལས་
གོ་ས་ལོགས་སུ་ལོངས་སྐུ་རྡོ་རྗེ་འཆང་། སྒྲུབ་གཞི་སྲོག་འཛིན་གྱི་རླུང་དང་མཐུན་པའི་སྐུ་
མདོག་དཀར་པོ་ཞལ་གཅིག་ཕྱག་གཉིས་སམ་ཞལ་གསུམ་ཕྱག་དྲུག་རྟེན་གཞལ་ཡས་ཁང་
བརྟེན་པ་ལྷ་དང་བཅས་པའི་སྐུར་བཞེངས་པ་ནི་སད་དུས་ཀྱི་ལོངས་སྐུའི་བསྲེ་བ་དང་། ལོངས་
སྐུ་དེས་རིལ་འཛིན་དང་རྗེས་གཞིག་གི་སྡུད་རིམ་སོགས་ཐུགས་དམ་ལ་འཇུག དེ་ལས་ལྡང་
བར་རྩོམ་པ་ན་ཕུང་པོ་རྙིང་པ་དམ་ཚིག་པར་གསལ་བའི་ཐུགས་ཀར་ཡེ་ཤེས་སེམས་དཔའི་
ཚུལ་གྱིས་ཞུགས་པ་ན་ཉེར་ཐོབ་ནས་སྨིག་རྒྱུའི་བར་འཆར་ཞིང་། སྤྲུལ་སྐུ་རྡོ་རྗེ་འཆང་སེམས་
དཔའ་སུམ་བརྩེགས་སུ་བཞེངས་པས་སད་དུས་ཀྱི་སྤྲུལ་སྐུའི་བསྲེ་བ་སྟེ་སད་དུས་ཀྱི་བསྲེ་བ་
སྐོར་གསུམ་མོ། དེ་དང་དུས་མཉམ་དུ་སྣ་བུག་ནས་རླུང་རྒྱུ། དབང་པོ་ལྔ་ཡུལ་ལ་འཇུག ཡུལ་
གང་སྣང་སྟོང་པའི་རྣམ་རོལ་དུ་འཆར། སྟོང་པ་དེ་ཡུལ་དུ་བྱས་ནས་རང་སེམས་བདེ་ཆེན་ཡེ་
ཤེས་ཀྱི་ངོ་བོར་འཆར་བས་སྟོང་པ་བདེ་བ་དང་། བདེ་སྟོང་དབྱེར་མེད་དེའི་སྣང་ཆ་ལྷ་སྐུ་འཆར་
བ་ལ་བསླབ། དེ་ལ་དབེན་གཞིའི་ལུས་རང་གི་ཕུང་པོ་ལྔ། ཁམས་བཞི། དབང་པོ་དྲུག ཡུལ་
ལྔ་སྟེ། ཉི་ཤུ་པོ་རེ་རེར་ལྔ་ལྔར་ཕྱེ། བྱམས་པ་དང་ཀུན་བཟང་མ་གཏོགས་པའི་ལྷ་ཞི་བ་ཉི་ཤུ་ལ་
ལྔ་ལྔར་ཕྱེ་ནས་གཟུགས་ལྔ་རྣམ་སྣང་རིགས་ལྔ། ཚོར་བ་ལྔ་རིན་འབྱུང་རིགས་ལྔ་ནས་རེག་བྱ་

ལྔ་རེག་བྱ་རྡོ་རྗེ་མ་རིགས་ལྔའི་བར་གང་སྣང་རིགས་བརྒྱའི་ངོ་བོར་བལྟས་ཏེ་བདེ་སྟོང་གིས་
རྒྱས་བཏབ་ནས་བསྒོམ་པ་དམ་པ་རིགས་བརྒྱའི་ལུས་དབེན་ནོ། དེ་དག་གི་སྐུ་མདོག་རིགས་
ལྔ་སྤྱི་འགྲོ་ལྟར་ལ། སྐུའི་ཉམས་དང་ཞལ་ཕྱག་གི་གྲངས་ཕྱག་མཚན་སོགས་རང་རང་གི་རྩ་
བའི་ལྷ་དང་འདྲའོ། ལུས་དབེན་གྱི་ལྷ་སྐུ་ལ་དེ་གང་རུང་གིས་མ་ཁྱབ་ཀྱང་རྩ་རྒྱུད་ཀྱི་ཚིག་ཟིན་
ལ་ཐོན་པའི་དབང་དུ་བྱས་པ་ཡིན་ཏེ། རྡོར་ཕྲེང་ལས་ལྷ་སོ་གཉིས་ཀྱི་ལུས་དབེན་བཤད་པས་
སོ། གཟུགས་སྣང་ཐམས་ཅད་གཟུགས་ཕུང་དང་། རྣམ་སྣང་ཉི་ཤུ་རྣམ་སྣང་དུ་བསྡུས་ཏེ་གང་
སྣང་རིགས་ལྔའི་ངོ་བོར་བལྟས་ནས་བདེ་སྟོང་གིས་རྒྱས་བཏབ་སྟེ་བསྒོམ་པ་དེ་ཉིད་རིགས་
ལྔའི་ལུས་དབེན། རིན་འབྱུང་སྐུ་རྡོ་རྗེ་རྣམ་སྣང་། དོན་གྲུབ་གསུང་རྡོ་རྗེ་འོད་དཔག་མེད། དྲུག་
པ་རྡོ་རྗེ་འཆང་ཐུགས་རྡོ་རྗེ་མི་བསྐྱོད་པར་བསྡུས་ཏེ་གང་སྣང་རྡོ་རྗེ་གསུམ་དུ་བལྟས་ནས་བདེ་
སྟོང་གིས་རྒྱས་བཏབ་སྟེ་བསྒོམ་པ་གསང་བ་རིགས་གསུམ་གྱི་ལུས་དབེན། དེ་གསུམ་ཡང་
གསང་ཆེན་རྡོ་རྗེ་འཆང་དུ་བསྡུས་ནས་གང་སྣང་དེའི་ངོ་བོར་བལྟས་ཏེ་བདེ་སྟོང་གིས་རྒྱས་
བཏབ་ནས་བསྒོམ་པ་གསང་ཆེན་རིགས་གཅིག་གི་ལུས་དབེན་ནོ། དེའང་ཁྲིད་རྒྱུན་ལ་སྨོན་
ལམ་དང་སྦྱར་ནས་གནང་བ་མིན་ཀྱང་བློ་ལ་ཡོད་པས་འཆར་བདེ་བས། སོ་སོར་སྡུད་དང་
བསམ་གཏན་སྲོག་རྩོལ་དང་།། སོགས་མདོར་བསྟན་དང་། རྒྱུད་ཕྱི་མ་ལས་གསུངས་པའི་
སྦྱོར་བ་ཡན་ལག་དྲུག་རིམ་ལྔས་བསྡུས་ཚུལ་སྟོན་ཏེ། སོར་བསམ་ལུས་དབེན། སྲོག་རྩོལ་
ངག་དབེན། འཛིན་པ་དོན་གྱི་འོད་གསལ། རྗེས་དྲན་ཏིང་འཛིན་གཉིས་ཟུང་འཇུག་གིས་བསྡུས་
པའི་ཕྱིར། སྦྱོར་དྲུག་བསྡུ་བྱ་དང་རིམ་ལྔ་སྡུད་བྱེད་ཡིན་པས། ཡོངས་སུ་སྡུད་པའི་ཞེས་
གསུངས། རིམ་ལྔ་ནི། བསྐྱེད་རིམ་དང་། ལུས་དབེན་ངག་དབེན་གཉིས་སེམས་དབེན་ལ་
བསྡུས་ནས་སེམས་དམིགས་ཀྱི་རིམ་པ་ཞེས་གྲངས་གཅིག་ཏུ་བརྩིས། སྒྱུ་འོད་ཟུང་གསུམ་དང་
ལྔར་བྱེད་ལུགས་ཡོད་ཀྱང་། རྫོགས་རིམ་གྱི་དབང་དུ་བྱས་ན་ལུས་དབེན་ལ་རིམ་པ་གཉིས་ཀ་

ཡོད་པས་རྫོགས་རིམ་གྱི་ཆ་ངག་དབེན་དུ་བསྡུས་ནས་ངག་དབེན་ནམ་རྡོར་བཟླས་ཀྱི་རིམ་པ།
སེམས་དབེན་ནམ་དགོངས་པ་བླ་ན་མེད་པའི་རིམ་པ། སྒྱུ་ལུས་སམ་བདག་བྱིན་རླབས་ཀྱི་
རིམ་པ། འོད་གསལ་ལམ་མངོན་པར་བྱང་ཆུབ་པའི་རིམ་པ། ཟུང་འཇུག་གི་རིམ་པ་དང་ལྔའོ།
ནོར་བུ་ཐིག་ལེ་ཕྲ་མོར་སེམས་བརྟན་པས། །སོགས་ཤོ་ལོ་ཀས་ལུས་དབེན་མཉམ་གཞག་
དང༌། དེ་ལས་ལངས་ཚེ་གང་ཤར་སྣང་བ་ཀུན། །སོགས་ཤོ་ལོ་ཀས་ལུས་དབེན་རྗེས་ཐོབ་ཀྱི་
ཉམས་ལེན་བསྟན། ནོར་བུའི་དབུས་ཀྱི་རྩ་འདབ་བརྒྱད་པ་དང་། ཐིག་ལེ་ཕྲ་མོ་དམིགས་རྟེན།
ཉི་མ་ནི་གཏུམ་མོ། ཟླ་བ་བྱང་སེམས་ཏེ་ནོར་བུའི་རྩ་འདབ་བརྒྱད་པའི་ལྟེ་བར་ཐིག་ལེ་ཕྲ་མོར་
དམིགས་པ་བརྟན་པས་གཏུམ་མོས་བྱང་སེམས་བཞུས་ཏེ་ལུགས་འབྱུང་ལྡོག་གི་དགའ་བཞི་
དྲངས་པ་ནི་ལུས་དབེན་སྐུ་རྡོ་རྗེའི་ཏིང་འཛིན་དུ་བསྟན་ཏོ། རྗེས་ཐོབ་ཏུ་དབང་པོ་ལྔ་ཡུལ་ལ་
ཞུགས་པ་ན་བདེ་སྟོང་གིས་རྒྱས་བཏབ་སྟེ་ཡུལ་སྣང་ཐམས་ཅད་བདེ་སྟོང་གི་ངོ་བོར་སྡོམ་
པའམ་སྡུད་པས་སོར་སྡུད་དང་ཕུང་སོགས་རིགས་ལྔ་སོགས་སུ་རྩེ་གཅིག་ཏུ་བསྒོམ་པས་
བསམ་གཏན་ཏེ། དེ་ལ་ཡན་ལག་ལྔ་ལས། ལྷའི་རྣམ་པ་རྩིང་ཞིབ་ཏུ་བསྒོམ་པས་རྟོག་དཔྱོད་
གཉིས། ཤིང་སྦྱངས་སྐྱེ་བའི་སྔ་ལྟས་ཀྱི་དགའ་བ། ཤིན་སྦྱངས་དུས་ཀྱི་བདེ་བ། མཉམ་གཞག་
གི་སྣང་མཆེད་ཐོབ་གསུམ་འོད་གསལ་བཅས་རྩེ་གཅིག་པའི་ཡན་ལག་དང་། སྔ་མ་གཉིས་
རྗེས་ཐོབ་དང་། ཕྱི་མ་གསུམ་གསུམ་ལུས་དབེན་མཉམ་གཞག་གིས་བསྡུས་པར་བཤད་དོ། དེ་
འདྲ་བའི་རྣལ་འབྱོར་པ་དེས་མཚན་མོ་གཉིད་དུ་འགྲོ་ཁར་རྨི་ལམ་ངོས་ཟིན་ནས་གཉིད་དུས་ཀྱི་
བསྲེ་བ་གསུམ་བསྒོམ་པའི་འཕེན་པ་དྲག་པོ་བཏང་། གཉིད་ལ་མངོན་དུ་ཕྱོགས་པ་ན་གཉིད་ཐ་
མལ་བར་མ་ཤོར་བར་ནོར་བུའི་དབུས་ཀྱི་དམིགས་རྟེན་སྙིང་གར་དྲངས་ཏེ་ཉི་གདན་སྲན་མ་
ཕྱེད་གཤག་ཙམ་གྱི་སྟེང་ཐིག་ལེ་ཡུངས་འབྲུ་ཙམ་ལ་དམིགས་པ་བཏད་དེ་བསྒོམ་པས་རླུང་
དབུ་མར་ཞུགས་གནས་དང་། སྨིག་རྒྱུ་ནས་འོད་གསལ་བར་ཆ་འདྲ་ཡོད་པ་ངོས་ཟིན་པར་བྱས་

ནས་རྟགས་དང་རྟགས་ཅན་བརྒྱད་སྦྱར་ཏེ་གཉིད་འཐུག་གི་དུས་སུ་སྟོང་ཉིད་ལ་རྩེ་གཅིག་ཏུ་
མཉམ་པར་འཇོག་པ་གཉིད་ཆོས་སྐུའི་བསྲེ་བ། གཉིད་ཇེ་སྲབ་ཏུ་སོང་སྟེ་རྨི་ལམ་རྨི་བར་རྩོམ་
པ་ན་སྔར་གྱི་འཕེན་པས་རྨི་ལམ་གྱི་ལུས་ཕུང་པོ་རྙིང་པ་ལས་གོ་ས་ལོགས་སུ་ལོངས་སྐུ་རྡོ་རྗེ་
འཆང་དཀར་པོའི་རྣམ་པར་ཡིད་ངོར་བཞེངས་ཏེ་རིལ་འཛིན་དང་རྗེས་གཞིག་གི་སྡུད་རིམ་
སོགས་ཐུགས་དམ་ལ་འཇུག་པ་རྨི་ལམ་ལོངས་སྐུའི་བསྲེ་བ། རྣལ་འབྱོར་འདིའི་སྒོ་ནས་རྨི་
ལམ་གྱི་ལུས་ཀྱི་ཡུལ་གཞན་དུ་བགྲོད་པ་སྐྱེར་སྒང་བའི་རྣམ་ཐར་ལྟ་བུ་དང་། རྨི་ལམ་གྱི་ལུས་
ཀྱིས་རགས་པའི་ལུས་བཟུང་ནས་ཡུན་རིང་པོར་གནས་ཀྱང་ཕུང་པོ་རྙིང་པ་གཉིད་མ་སད་པར་
ཡོད་པའི་ལོ་རྒྱུས་མང་ངོ་། དེ་འདྲ་བའི་རྣལ་འབྱོར་པ་དེ་གཉིད་སད་པར་རྩོམ་པ་ན་ཕུང་པོ་རྙིང་
པ་དམ་ཚིག་པར་གསལ་བའི་ཐུགས་ཀར་ཡེ་ཤེས་སེམས་དཔའི་ཚུལ་གྱིས་ཞུགས་ཏེ་ཡིད་ངོར་
སྤྲུལ་སྐུ་རྡོ་རྗེ་འཆང་དུ་བཞེངས་པ་དང་གཉིད་ལས་སད། སྣ་བུག་ནས་རླུང་རྒྱུ། དབང་པོ་ལྔ་
ཡུལ་ལ་འཇུག གང་སྣང་སྟོང་པ། སྟོང་པ་བདེ་བ། བདེ་བ་ལྷ་སྐུར་འཆར་བ་ལ་བསླབ་པ་ནི་
སད་པ་སྤྲུལ་སྐུའི་བསྲེ་བ་སྟེ་རྨི་ལམ་གྱི་བསྲེ་བ་སྐོར་གསུམ་མོ། དེ་ལྟར་ཉིན་མོ་སད་དུས་ཀྱི་
བསྲེ་བ་དང་མཚན་མོ་གཉིད་དུས་ཀྱི་བསྲེ་བ་བསྒོམ་སྟོབས་ཀྱིས་འཆི་དུས་ཀྱི་བསྲེ་བ་གསུམ་
ཡོད་དགོས་པས། དེ་ལྟ་བུའི་རྣལ་འབྱོར་པ་དེ་ལམ་གོང་མའི་རྟོགས་པ་མ་ཐོབ་པར་འཆི་
དགོས་པ་བྱུང་ན། སྐྱེ་འཆི་བར་དོ་གསུམ་ཐ་མལ་པར་མ་ཤོར་བར་སྐུ་གསུང་དང་བསྲེ་ནུས་
པའི་གསོལ་འདེབས་དང་འཕེན་པ་དྲག་པོ་བཏང་། ནོར་བུའི་དབུས་ཀྱི་དམིགས་རྟེན་སྙིང་གར་
དྲངས་ཏེ་སྙིང་གའི་མི་ཤིགས་པ་དང་དབྱེར་མེད་བྱས། དེ་ལ་དམིགས་པ་གཏད་ནས་སྟོང་པ་
ཉིད་ལ་མཉམ་པར་གཞག་པས་རླུང་དབུ་མར་ཞུགས་གནས་ཐིམ་པས་རྟགས་དང་རྟགས་ཅན་
བརྒྱད་དངོས་སུ་འཆར་བ་དེ་མ་ཡིག་ལྟ་བུ། རང་གིས་སྔར་བསྒོམ་པ་དེ་བུ་ཡིག་ལྟ་བུར་ངོ་སྤྲད་
ནས་བསྒོམ་སྟེ་འཆི་བ་འོད་གསལ་གྱི་སེམས་ཕྲ་བ་དེས་སྟོང་ཉིད་ལ་རྩེ་གཅིག་ཏུ་མཉམ་པར་

འཇོག་ནུས་ན་འོད་གསལ་མ་བུ་འཕྲོད་པ་དང་། ད་ལྟ་ཐུགས་དམ་ལ་བཞུགས་ཞེས་གྲགས་པ་
སྟེ་འཆི་བ་ཆོས་སྐུའི་བསྲེ་བའོ། དེ་ལ་ཐ་མལ་པས་ཞག་གསུམ། རྣལ་འབྱོར་པས་འཕེན་པའི་
དབང་གིས་ཅི་ཙམ་འདོད་ཀྱི་བར་མཉམ་པར་གཞག་ནས། དེ་ལས་ལྡང་བར་རྩོམ་པ་ན་འོད་
གསལ་གྱི་སེམས་ཀྱི་བཞོན་པའི་རླུང་གིས་ཉེར་ལེན་དང་། སེམས་ཀྱི་ལྷན་ཅིག་བྱེད་རྐྱེན་ལས་
ལོངས་སྐུ་རྡོ་རྗེ་འཆང་གི་སྐུར་བཞེངས་ཏེ་རིལ་འཛིན་དང་རྗེས་གཞིག་གི་སྡུད་རིམ་སོགས་
ཐུགས་དམ་ལ་འཇུག་པ་བར་དོ་ལོངས་སྐུའི་བསྲེ་བ༔ དེ་ནས་ལས་དབང་གིས་སྐྱེ་བ་ལེན་པར་
རྩོམ་པ་ན་ཕ་མ་གཉིས་སྤྲུལ་སྐུ་རྡོ་རྗེ་འཆང་ཡབ་ཡུམ་དུ་གསལ་བའི་ཐུགས་ཀར་ཡེ་ཤེས་
སེམས་དཔའི་ཚུལ་གྱིས་ཞུགས་ཏེ་ཡིད་ངོར་སྤྲུལ་སྐུ་རྡོ་རྗེ་འཆང་གི་རྣམ་པར་བཞེངས་པ་སྐྱེ་བ་
སྤྲུལ་སྐུའི་བསྲེ་བ་སྟེ་འཆི་དུས་ཀྱི་བསྲེ་བ་སྐོར་གསུམ་མོ། ཕྱིར་བཙས་ནས་མངལ་གྲིབ་ཀྱིས་
ཉམས་ལེན་བརྗེད་ཀྱང་གོམས་སྟོབས་དང་སྨོན་ལམ་གྱིས་དགེ་བའི་བཤེས་གཉེན་དང་མཇལ་
ཏེ་ལམ་ལྷག་མ་ཉམས་སུ་ལེན་པ་འོང་སྟེ། དེ་དག་ནི་སྨོན་ལམ་ལས། སྒྱུ་མ་ལོངས་སྐུ་འོད་
གསལ་ཆོས་སྐུ་དང་། །ནས། ཡོང་རྫོགས་མན་ངག་གནད་ལ་མཁས་གྱུར་ཏེ། །ཞེས་དང༌།
གལ་ཏེ་འདི་དང་བར་དོར་མཆོག་གྲུབ་པའི། །སོགས་ཀྱི་དོན་ཏེ་བསྲེ་བ་དགུ་ཡོད་ན་མན་ངག་
ཡོངས་རྫོགས་ལ་མཁས་པར་གསུངས་པས་འདི་རྫོགས་རིམ་གྱི་དམིགས་སྐོར་ཕལ་ཆེ་བའི་
མཐར་སྦྱོར་དགོས་ཤིང་དམིགས་སྐོར་གཅིག་ལེགས་པར་སྐྱོང་ཤེས་ན་ལྷག་མ་དེའི་རིགས་
འགྲེ་ཡིན་པས་སླའོ། ཞལ་ཤེས་རྣམས་བཀའ་རྒྱ་ཤིན་ཏུ་དམ་པས་ཐམས་ཅད་གོ་རིམ་ཁྲིགས་
ཆགས་སུ་བསྒྲིགས་ནས་འཆད་མི་རུང་ཞིང་། གེགས་སེལ་བོགས་འདོན་གྱི་ཞིབ་ཆ་མཁས་
གྲུབ་སྐུ་མཆེད་ཀྱི་ཡིག་ཆུང་དང་། ཀུན་མཁྱེན་གོང་མའི་གསང་འཇིགས་ཀྱི་རྫོགས་རིམ་དུ་
གསལ་བ་ལྟར་ཉམས་སུ་བླངས་པས་ཆོག་ཀྱང་བྱིན་རླབས་ཀྱི་ཆེ་བས་ཟུར་ཙམ་ཞུ་ན། གེགས་
བྱུང་ན་སེལ་ཚུལ་དང་། སྐྱེད་མེད་ན་བོགས་འདོན་ཚུལ་གཉིས་ཡོད། ལམ་གོང་མ་སྔོན་དུ་མ་

སོང་བར་རླུང་དང་གཏུམ་མོ་སོགས་དྲག་སྦྱོར་བྱས་ན་གེགས་མང་བས། གྲུབ་མཐའ་གཞན་ལ་
གེགས་སེལ་དང་ལུས་སྦྱོང་འཁྲུལ་འཁོར་ཤིན་ཏུ་མང་ཡང་། སྐབས་སུ་བབས་ཚེ་རླུང་འཇམ་
སྦྱོར་སོགས་རྗེའི་མན་ངག་ལྟར་བསྒོམ་པའི་གནད་ལ་མཁས་ན་གེགས་ཉུང་ཞིང་། བྱུང་ཡང་
འཁྲུལ་འཁོར་སོགས་ལ་ཆེར་མ་ལྟོས་པར་དམིགས་པས་སེལ་སླ། ལུས་ཐམས་ཅད་ཁྲོལ་ཚག་
ལྟར་ཕྱི་ནང་དུ་བུག་པ་ཧ་རེ་ཡོད་པ་ནས་རླུང་འགྲོ་འོང་གིས་ནད་བྱང་བ་ཁོང་ཚོས་མྱོང་གྲུབ་
ཡིན་རྒྱུ་རེད་དེ། དེ་ལྟར་བྱས་ན་རླུང་སྔར་འདུ་བ་གྱེས་ནས་འགྲོ་བས། སྔར་འདུས་པ་དང་ཕྱིས་
ཀྱང་འདུ་བ་ལ་མི་གནོད་པར་བོགས་ཐོན་པའི་གེགས་སེལ་ལ་མཁས་དགོས་པར་རིམ་ལྔ་
གསལ་སྒྲོན་ལས་གསུངས་ཤིང་། སེམས་དབེན་ཐོབ་ནས་རྩ་རླུང་གི་གེགས་སེལ་མི་དགོས་
སོ། དེའང་དམིགས་པ་ལ་མཉམ་པར་གཞག་ཚེ་སྐྱོན་མེད་ཀྱང་ཕུང་པོ་བསྒུལ་བསྐྱོད་བྱས་ན་ན་
ཟུག་ཡོད་པ་རྩ་གེགས་དང་། རང་དགར་བསྡད་ན་སྐྱོན་མེད་ལ། དམིགས་པ་བསྐྱངས་ན་ལུས་
རྩེད་ཡམ་ཡམ་པ་དང་། ལུས་འཚག་པ། ཚ་བ་སྙམ་བྱེད་པ། ན་རམ་རམ་པ། རྩ་ཆུ་འདོར་
དཀའ་བ་སོགས་རླུང་གེགས་ཏེ། སྔ་མ་ལུས་བསྐྱོད་པས་རྩ་གཡོས་པ་དང་། ཕྱི་མ་དམིགས་པ་
གཏད་པ་ན་རླུང་བསྒུལ་བས་སྐྱོན་མངོན་དུ་གྱུར་པའོ། རླུང་གེགས་སྤྱི་དང་བྱེ་བྲག་མང་ཡང་དེ་
དང་དེར་དམིགས་པ་རྩལ་དུ་འདོན་ཚུལ་གྱི་ཁྱད་པར་ཙམ་ལས་དོན་འདྲ་བས། གཟེར་མིག་
ལྟ་བུ་བྱུང་ན་སྙིང་གའི་ཧཱུྃ་ལས་གཟེར་གར་ཡོད་ཀྱི་སར་རྩ་གསལ་བཏབ། རྩའི་ཁར་ན་ཟུག་དེ་
སྔོ་ཁག་གེ་བའམ་སྐྱ་ཤད་དེ་གནས་པ་ཧཱུཾ་གི་འོད་ཟེར་གྱི་ལྕགས་ཀྱུས་དྲངས་ནས་དམིགས་རྟེན་
ལ་རོ་མེད་དུ་ཐིམ་པའམ། ཧཱུྃ་ལ་ཐིམ་པས་ཧཱུྃ་ཡང་ཞབས་ཀྱུ་ནས་ནཱ་དའི་བར་དང་། དེ་ཡང་འོད་
གསལ་དུ་སྡུད་པའི་བསྡུས་གཞིག་གི་དམིགས་པ་ཡང་ཡང་བསྐྱངས་ན་ཕལ་ཆེར་དེས་ཁྱབ་ལ།
སོ་སོ་ལ་ལག་པ་ན་ན་དེར་དམིགས་པ་སོགས་འདྲ། སྐྲང་པ་ལྟ་བུ་ལ་རང་དང་གྲོགས་གཞན་
ཞིག་གིས་ཀྱང་རླུང་བཟུང་ནས་སྐྲང་པ་ལ་ཕུར་ཕུར་བྱེད་ཅིང་། དེ་ལ་བརྟེན་ནས་བདེ་ཆམས་

ཀྱིས་སོང་བར་བསམ་ལ་བདེ་ཉམས་བསྐྱེད། རླུང་ནད་དང་བུམ་ཅན་དྲག་ཏུ་བཟུང་བས་མིག་
ལོང་བ་དང་། རྣ་བ་འོན་པ་སོགས་ལ་དེ་དང་དེར་རྡོར་བཟླས་གལ་ཆེ། ལུས་དུམ་བུར་ཆད་པ་
དང༌། ལུས་ལས་སྡོམ་སྡིག་སོགས་སྲོགས་ཆགས་ཀྱི་རིགས་ཐོན་པའི་ཉམས་བྱུང་ན་རླུང་འདུ་
མི་འདོད་པའི་རྟགས་དང་། ནད་ཀྱིས་ཀྱང་དེ་འདྲ་སྲིད་པའི་འོད་ཟེར་གྱིས་བཀུགས་ནས་དམིགས་
རྟེན་ལ་རོ་མེད་དུ་བསྟིམས་པ་སྔར་དང་འདྲ། ཁྲི་ཆེན་ངག་དབང་བཀྲ་ཤིས་ཆུ་མིག་ལུང་དུ་རིམ་
ལྔའི་ཁྲིད་ལ་བཞུགས་སྐབས་ཉ་ཞིག་འོག་སྒོ་ནས་ཞུགས་པའི་ཉམས་བྱུང་བ་རླུང་འདུ་བའི་ལྟས་
དང་། འབེ་བན་བསྟན་འཛིན་རྒྱ་མཚོ་སྦྲུལ་ཆེན་པོ་ཞིག་གིས་མིད་ནས་མགོ་ཙམ་ཕྱིར་ཐོན་པ་
རྨིས་པས། ཀུན་མཁྱེན་གོང་མས་མགོ་ཡང་མིད་ན་ཚེ་འདིར་རྟོགས་པ་ཁྱད་འཕགས་རྙེད་ཅེས་
གསུངས་ཟེར། རྩ་གེགས་ལ་རྩ་ལམ་སྦྱངས་པའི་མན་ངག་ལེགས་པར་ཤེས་པར་བྱས་ནས་
ལུས་དང་རྩ་ཐམས་ཅད་དྭངས་གསལ་འོད་ཀྱི་རང་བཞིན་ཅན་ཤེལ་བུམ་དུ་མར་མེ་སྦར་བ་ལྟ་
བུ་དང༌། རྩ་རྣམས་གྱོང་བ་དང་ཞར་འཁུམས་སོགས་མེད་པར་འཇམ་ཞིང་མཉེན་ལ་ལས་སུ་
རུང་བ་བསམ། ཡང་ཐོས་བསམ་སྒོམ་པ་གང་གི་སྐབས་སུ་ཡང་སྔ་དྲོ་ཕྱི་དྲོ་དང་། ཉིན་སྔ་ཕྱིར་
གསལ་མི་གསལ་ཁྱད་བྱུང་ན་དམ་ཉམས་གྲིབ་ཅན་དང་བྱེད་ཕུར་འདྲེས་པ་དང༌། དཀོར་ཟས་
ལ་ལོངས་སྤྱད་པའི་སྐྱོན་ཡང་ཡིན་སྲིད་ལ། ཁྱད་པར་བླ་མ་ནི་ཡུལ་གཉན་པས་དེ་དང་དམ་
ཚིག་འགལ་བའི་མི་དང་གདོང་ཕྲད་པ་དང་། དེའི་ཟས་གོས་ལ་ལོངས་སྤྱད་པས་ཐོས་བསམ་
སྒོམ་པ་ལ་གནོད་པས་ཆོས་སྐྱོང་སོ་སོའི་ཆོ་གར་དམིགས་ཀྱིས་དཀར་ནས་བཤགས་པ་
མཛད་འདུག་པས་དེ་དག་ལ་ཤིན་ཏུ་འཛེམ་པ་གལ་ཆེའོ། ཡང་དགའ་བཞི་དྲངས་ཚེ་ཆགས་
པའི་སྐྱོན་བྱུང་ངམ། རྩ་ཐིག་སྟོབས་ཆེ་ཆུང་གིས་ཐིག་ལེ་འཆོར་བ་ལ་འདྲེན་དང་འགྲེམ་གྱི་
དམིགས་པ་དགོས་པས་དགའ་བཞི་ལ་མི་སྒུག་པར་གནས་མཐོ་ས་ནས་ཕྱིར་ལྡོག་པ་དང་།
སྙིང་གའི་ཧཱུྃ་གི་ཞབས་ཀྱུ་ནས་ཧཱུྃ་མགོ་ཐུར་བསྟན་གཉིས་མགར་བས་སྐམ་པས་ལྕགས་འདྲེན་

པ་ལྟར་ཐིག་ལེ་ཧཱུཾ་གིས་ཕྲག་པར་བླངས་ཏེ་སྤྱི་བོའི་ཧཾ་ཡིག་ལ་སླེབ་སླེབ་ཀྱི་བར་དུ་དྲངས་པར་
བསམ་པ་འདྲེན་དང༌། ཐིག་ལེ་གྱེན་དུ་དྲངས་པ་ལུས་ལ་མ་བཀྲམ་ན་ནད་སྐྱེད་པས་གཡང་མོ་
ལུག་ལྟར་སྤྲུག་པའི་འཁྲུལ་འཁོར་གྱིས་ཐིག་ལེ་དེ་རྩ་གནས་ཐམས་ཅད་ལ་ཁྱབ་པར་བཀྲམ་
སོང་བར་བསམ་པ་འགྲེམ་གྱི་དམིགས་པའོ། རྫས་ཀྱིས་བསྲུང་བ་ཡུགས་ས་མོའི་སྐྲའི་རེ་བས་
ཕོ་མཚན་འཆིང་བར་གསུངས་ཀྱང་། བླ་མས་ཡུགས་ས་མོ་ཁྱིམ་ནས་ཉལ་བའི་གདོང་གིས་
ཁེབས་ཚོད་ཀྱི་སྦྲའི་རེ་བ་ནག་པོ་གསུངས། སྔགས་ཀྱིས་བསྲུང་བ་ཚོས་ཆེན་ནམ་བཙོད་ཀྱིས་
བཙོས་པའི་སྐུད་པ་དམར་པོ་རྡོར་མདུད་ཅན་ལ་སྔགས་བཟླས་ནས་མཚན་ཕྱེད་སྐྱེད་པར་
བཅིངས་པའི་སྔགས་རྫོགས་རིམ་དུ་གསལ། ལས་དང་པོ་པ་ལ་ཟས་སུ་མདངས་ཟ་བ་དང་།
མངལ་ཟ་བའི་གདོན་གྱི་དབང་གིས་ཐིག་ལེ་འཛག་པ་ལ་ཡང་རྫས་སྔགས་འདི་ལྟར་བྱས་ན་
ལེགས་སོ། དམིགས་རྟེན་ལ་སེམས་མི་བརྟན་པ་ལ། དམིགས་རྟེན་ལྕི་བ་དང་། གཡོ་འགུལ་
མེད་པ། གདན་ལ་ཟུག་པར་བསམ་པ་གནས་པའི་བོགས་འདོན་དང༌། ཐིག་ལེ་འོད་འཚེར་བ།
འོད་ཟེར་གྱིས་རྩ་ནང་ཐམས་ཅད་ཉི་མ་ཤར་བ་ལྟར་གསལ་བ། རང་སེམས་ཐིག་ལེ་ལས་འོད་
བྱུང་བའི་མཚམས་དེར་སིབ་ཀྱིས་ཞུགས་པར་བསམ་པ་དམིགས་རྟེན་མི་གསལ་བ་གསལ་
བའི་བོགས་འདོན་ནོ། དགེ་སྦྱོར་གང་ལ་ཡང་ཉོན་མོངས་འཕེལ་བའི་གཏམ་དང་ལོང་གཏམ་སྣ་
ཚོགས་ལ་འཛེམ། བཅའ་ཡིག་ཏུ་གཤག་གཅིག་ཏུ་འཚོགས་ནས་ལོང་གཏམ་སྨྲ་བ་དང་། རྩེད་
མོ་རྩེ་བ་ཞེས་པའི་ཐད་དུ་གུང་ཐང་འཇམ་པའི་དབྱངས་ནས། ནགས་ཀྱི་མེ་དང་མེ་སྟག་ཇི་
བཞིན་དུ། ཞེས་སོགས་རྒྱལ་སྲས་པའི་གསུང་དྲངས་ནས་མེ་སྟག་ཕྲ་མོ་རླུང་ཅུད་ཟད་ཀྱིས་
གསོད། ནགས་ཀྱི་མེ་རླུང་དྲག་པོ་ཕོག་པས་ལྷབ་པར་མཆེད་པར་ལྟར་ལས་དང་པོ་པ་ལ་རྣམ་
གཡེངས་ཕྲན་ཚེགས་རེས་བར་ཆད་དུ་འགྱུར་བས་སྤང་བ་གལ་ཆེ། བརྟན་པ་ཐོབ་ན་རྣམ་
གཡེངས་ཆེ་བ་དང་། འདུ་ལོང་དང་རྐྱེན་ངན་ཕྲད་པས་ལྷག་པར་སྟོབས་འཕེལ་བ་རྒྱལ་བ་ཡབ་

སྲས་སོགས་ལ་འདུ་ལོང་གིས་ཆོས་སྲིད་ཀྱི་འཕྲིན་ལས་རླབས་ཇེ་ཆེར་འཕེལ་བ་ལྟ་བུ་ཡིན་
གསུངས། རླུ་མ་གཞན་རྣམས་ཀྱིས། བརྟན་པ་མ་ཡོང་བར་དུ་འཛིའི་གནོད་པས་དབེན་པའི་
ནགས་ཁྲོད་བསྟེན། ཞེས་ཇོ་བོ་ཆེན་པོས་གསུང་པ ༌ས་ནས་དབེན་པ་གལ་ཆེ་ཡང་སེམས་
ཀྱི་གཡེངས་པ་མ་ཚོད་ན་ནགས་ཁྲོད་བསྟེན་པས་ཅི་ལ་ཕན། རང་གི་གཤག་གི་སྒོ་བཅད་དེ་
གཅིག་པུར་རྣམ་གཡེང་གི་དབང་དུ་མ་སོང་བར་ཐོས་བསམ་ལ་འབད་ན་དེ་རེད་གསུངས།
སྐྱབས་མགོན་རྡོ་རྗེ་འཆང་ཐེག་པ་མཆོག་གི་གེ་བའི་བཤེས་གཉེན་འགྲན་ཟླ་དང་བྲལ་བ་ཡིན་
པས་འདི་ན་སྐུ་ཞབས་ཀྱི་ཐུགས་རྗེར་དྲབ།་ཡོད་ཟེར་བའི ངག་རྒྱུན་ཞིག་སྔོན་ནས་ཡོད། དེ་བླ་
མ་གཞན་རྣམས་ངན་པར་གོ་རྒྱུ་མ་ཡིན་པར་བླ་མའི་ཐུགས་རྗེ་ལ་བརྟེན་ན་དྲག་མོད་ཟེར་
བ་རེད། བླ་མ་གཞན་ཅི་ཙམ་ཡོད་ཀྱང་སྐྱབས་མགོན་མཆོག་གི་སྤྲུལ་པ་དང་དེའི་ངོ་བོར་ལྟ་
དགོས། བླ་མ་ལེགས་ཚོགས་ཀྱི་ཆུ་བ ཡིན་པས་མཚམས་མེད་ལྔ་བསགས་པ་ཡང་བླ་མ་ལ་
བརྟེན་ནས་རྡོ་རྗེ་ཐེག་པའི་ཉམས་ལེན་རྐང་ཚུགས་པ་བྱས་ན་ཚེ་དེར་སྡིག་པ་དག་ནས་འཚང་
རྒྱ་ནུས། བླ་མ་དང་འགལ་ན་ཐབས་མེད་པ་རྩ་རྒྱུད་ཀྱི། སེམས་ཅན་མཚམས་མེད་ལ་སྩོགས་
པའི། །ཞེས་སོགས་ཀྱི་འགྲེལ་པར་གསལ། ད་ལྟ་རང་དེ་ལ་མཚམས་མེད་ལྔ་དང་མཉམ་པའི་
སྡིག་བསགས་པ་ཡོད་ཀྱང་མཚམས་མེད་ལྔ་དངོས་སུ་མ་བྱུང་འདུག ཕལ་ཆེ་བས་བླ་མ་མི་
གཅིག་ཡིན་པས་དེ་ལས་དགེ་འདུན་མཆོད་པ་ལེགས་སྙམ་པ་སྐྱེ་སྲིད། མཛོད་དགེའི་རི་ཁྲོད་
པ་མཁས་གྲུབ་བསྟན་འཛིན་བཤེས་གཉེན་བསྟེན་པ་ལ་འགྲན་ཟླ་མེད་པར་གྲགས་ཆེ། སྐུ་འདའ་
ཁར་ཡོ་བྱད་གང་ཡོད་སྐུ་ཞབས་ལ་ངུ་ལ་བགསུངས། མང་ཇ་རེ་མི་དགོས་སམ་ཞུས་པས། ངས་
སྔར་མང་ཇ་གཏོང་མ་མྱོང་། ག་ཡོད་ཀྱིས་སྐྱབས་མགོན་རྡོ་རྗེ་འཆང་མ་ཅོད་དེ། མཆོད་པ་
ཐམས་ཅད་ཡོངས་སྤངས་ནས། །བླ་མ་མཆོང་པ་!ང་དཔས་བརྩམས། །ཞེས་གསུངས་པ་
ལག་ལེན་དུ་བཏབ་པའི་ཁུལ་ཡིན་གསུངས། མདོར་ན་ཕ་དམ་པས། གེགས་སེལ་ཀུན་གྱི་

མཆོག་གྱུར་པ། །བླ་མ་ཡིན་ནོ་དེང་རི་བ། །བོགས་འདོན་ཀུན་གྱི་མཆོག་གྱུར་པ། །བླ་མ་
ཡིན་ནོ་དིང་རི་བ། །གསུངས་པ་ལྟར་གེགས་སེལ་བོགས་འདོན་ཐམས་ཅད་ཀྱི་གནད་བསྡུས་
པ་ཁས་བླངས་པའི་ཚུལ་ཁྲིམས་དག་པ་གཞིར་བཟུང་ནས་བླ་མ་ལ་གསོལ་བ་འདེབས་པ་ཡིན་
པས། བླ་མའི་རྣལ་འབྱོར་གྱི་སྒོ་ནས་ཕྱིན་ཅི་ལོག་གི་རྟོག་པ་ཐམས་ཅད་འགག་སྟེ་ཕྱིན་ཅི་མ་
ལོག་པའི་རྟོགས་པ་ཁྱད་པར་ཅན་མྱུར་དུ་སྐྱེ་བའི་གསོལ་འདེབས་དང༌། རྡོར་སེམས་བསྒོམ་
བཟླས་ཀྱིས་སྒྲིབ་སྦྱང་གཉིས་ཤིན་ཏུ་གལ་ཆེའོ། ། ༈ གཉིས་པ་ངག་དབེན་ལ། སྙིང་གའི་སྣ་
རྩེར་སྔགས་ཀྱི་ཐེག་ལེའི་སྲོག་རྩོལ་བསྒོམ་ཚུལ། གདོང་གི་སྣ་རྩེར་འོད་ཀྱི་ཐིག་ལེའི་སྲོལ་རྩོལ་
བསྒོམ་ཚུལ། གསང་བའི་སྣ་རྩེར་རྫས་ཀྱི་ཐིག་ལེའི་སྲོལ་རྩོལ་བསྒོམ་ཚུལ་དང་གསུམ། དང་པོ་
ལ་རིམ་ལྔ་འཁོར་ལོ་ཅན་དང་། འཁོར་ལོ་མེད་པའི་སྔགས་ཐིག་ཉི་ཚེ་བ་གཉིས། དང་པོ་ལ།
སྙིང་གའི་སྣ་རྩེ་ནི་སྙིང་གའི་རྩ་འཁོར་གྱི་དབུས། གདོང་གི་སྣ་རྩེ་ནི་དབུ་མའི་ཡར་སྣ་སྨིན་
མཚམས་སམ་ཡོངས་གྲགས་ཀྱི་སྣ་བུག་དང་། གསང་བའི་སྣ་རྩེ་ནི་ཡབ་ཡུམ་གྱི་དབུ་མའི་
མར་སྣའོ། དེ་ལ་རང་ལུས་དབེན་གྱི་རིགས་བརྒྱ་སོགས་འདུས་པའི་གསང་ཆེན་རྡོ་རྗེ་འཆང་དུ་
གསལ་བའི་སྙིང་གའི་རྩ་འཁོར་བརྒྱད་རྩ་འདབ་ཀྱི་དབྱིབས་ཅན་སྦུ་གུ་ཅན་རི་མོ་ལྟ་བུའི་ཚིགས་
སུམ་རིམ་ལ་ཡི་གེ་རྣམས་ཕྱི་ནང་དུ་བསྒྲིགས་པའམ། ཡང་ན་རྩ་འདབ་ཀྱི་ངོ་བོ་པདྨ་དམར་པོ་
འདབ་མ་སུམ་རིམ་ནང་མ་ནང་མས་ཕྱི་མའི་རྩ་བ་ནོན་པ། ལྟེ་བ་དང་བཅས་པའི་འདབ་མ་
རྣམས་ལ་ཡི་གེ་གྱེན་བགྲེང་ཁ་ནང་བསྟན་ཐད་བསྒྲིགས་སུ་བཀོད། དེ་གཉིས་གང་ཡིན་ཀྱང་
རིམ་པ་ཕྱི་མའི་ཤར་དུ་ཨ་ཨཱ། ལྷོར་ཨི་ཨཱི། ནུབ་ཏུ་ཨུ་ཨཱུ། བྱང་དུ་ཨེ་ཨི། ཤར་ལྷོར་ཨོ། ལྷོ་
ནུབ་ཏུ་ཨོ། ནུབ་བྱང་དུ་ཨོཾ། བྱང་ཤར་དུ་ཨརྣམས་སྣང་བའི་ཡེ་ཤེས་མཚོན་པའི་ཁ་དོག་
དཀར་པོ། བར་མའི་ཤར་དུ་ཀ་ཁ་ག་གྷ། ལྷོར་ཙ་ཚ་ཛ་ཛྷ། ནུབ་ཏུ་ཊ་ཋ་ཌ་ཌྷ། བྱང་དུ་ཏ་ཐ་ད་དྷ་
ཤར་ལྷོར་པ་ཕ་བ་བྷ། ལྷོ་ནུབ་ཏུ་ཡ་ར་ལ་ཝ། ནུབ་བྱང་དུཤ་ཥས་ཧ། བྱང་ཤར་དུ་ང་ཉ་ཎ་ན་

རྣམས་ཡི་གེ་བཞི་བཞི་མཆེད་པའི་ཡེ་ཤེས་མཚོན་པའི་ཁ་དོག་དམར་པོ། མ་ནི་ཨོཾ་མ་གཏོགས་
པ་ཐམས་ཅད་ལ་ཐིག་ལེའི་ཚུལ་དུ་སོང་ཞིང་། ཀླུ་མེད་པ་གསལ་བྱེད་རྒྱས་བསྡུས་ཀྱི་ཁྱད་པར་
རྒྱུད་ཀྱི་གསུང་ཚུལ་དང་བསྟུན་པའོ། རིམ་པ་ནང་མའི་ཤར་དུ་རི་ཐུང་ངུ་། ལྷོར་རྭ་རིང་པོ། ནུབ་
ཏུ་ལཾ་ཐུང་ངུ་། བྱང་དུ་ལྭ་རིང་པོ་རྣམས་ཉེར་ཐོབ་ཀྱི་ཡེ་ཤེས་མཚོན་པའི་ཁ་དོག་ནག་པོ།
མཚམས་བཞི་སྟོང་པ་དང་། ཡི་གེ་དེ་ཐམས་ཅད་ཟླ་ཚེས་ཐིག་ལེ་ནཱ་ད་དང་བཅས་པ། ལྟེ་བར་
ཤིན་ཏུ་ཕྲ་བའི་ཐིག་ལེ་དཀར་དམར་གྱི་དབུས་ཨ་ཐུང་ཤད་ཀྱི་རྣམ་པ་ཅན་ཟླ་ཚེས་ཐིག་ལེ་ནཱ་ད་
དང་བཅས་པ་ཁ་དོག་སྔོན་པོ་བསམ་ལ། རྩ་འདབ་དང་ཡི་གེ་ལ་ཕྱི་ནས་ནང་དུ་རིམ་པར་
གསལ་སྣང་སྦྱངས་ཏེ་མཐར་མི་ཤིགས་པའི་ཐིག་ལེ་ཨ་ཐུང་དང་བཅས་པ་ལ་དམིགས་ནས་
གཏུམ་མོ་སྦྱར་བས་རླུང་དང་བྱང་སེམས་མཐའ་ནས་ནང་དུ་འདུས་ཏེ་རྩ་འདབ་ཕྱི་མ་ལ་སླེབ་ཀྱི་
བར་ཆ་བཞིར་བགོས་པས་སྨིག་རྒྱུ་སོགས་རྟགས་བཞི། འདབ་མ་དང་པོར་སླེབ་པས་སྣང་བ་
དཀར་ལམ་པ། གཉིས་པར་སླེབ་པས་མཆེད་པ་དམར་ལམ་པ། གསུམ་པར་སླེབ་པས་ཉེར་
ཐོབ་ནག་ལམ་པ། ཟླ་ཚེས་ཐིག་ལེ་དང་བཅས་པར་ཐིམ་པས་དགའ་བཞི་དྲངས་ཏེ་ལྷན་སྐྱེས་ཀྱི་
དགའ་བས་འོད་གསལ་ཆོས་ཀྱི་སྐུ་ལ་མཉམ་པར་གཞག་པ་སོགས་སྔགས་ཐིག་ལ་བརྟེན་པའི་
བསྲེ་བ་དགུ་དང་། རྗེས་ཐོབ་ཏུ་གང་སྣང་སྟོང་པ། སྟོང་པ་བདེ་བ། བདེ་བ་ལྷ་སྐུར་འཆར་བའི་
བར་སྔར་དང་འདྲ། ། ༈ གཉིས་པ་སྔགས་ཐིག་ཉི་ཚེ་བ་ནི། རང་གསང་ཆེན་རྡོ་རྗེ་འཆང་དུ་
གསལ་བའི་སྙིང་གའི་དབུ་མ་ལ་མདུད་པ་གསུམ་དཀྲིས་ཀྱི་དབུས་མའི་ཐད་ཀྱི་རྩ་འཁོར་གྱི་
དབུས་མི་ཤིགས་པའི་ཐིག་ལེ་དཀར་དམར་གྱི་ནང་ཨ་ཐུང་ཤད་ཀྱི་རྣམ་པ་ཅན་ཁ་དོག་སྔོན་པོ་
ཟླ་ཚེས་ཐིག་ལེ་ནཱ་ད་དང་བཅས་པར་དམིགས་ནས་བསྒོམ་པས་ཞུགས་གནས་ཐིམ་གསུམ་
དང་བསྲེ་བ་སོགས་སྔར་དང་འདྲའོ། །འདི་གཉིས་སྟོན་པའི་ཡིག་ཆུང་ལའང་རིམ་ལྔ་འཁོར་ལོ་
ཅན་དང་། འཁོར་ལོ་མེད་པ་ཞེས་འབྱུང་ལ། འདི་དག་སྙིང་གའི་རྩ་མདུད་འགྲོལ་བྱེད་ཡིན་པས་

བསྡུ་རྒྱུའི་རླུང་ཡང་འདི་གཟུགས་སོ་ཞེས་སོགས་གཟུང་བ་ཡུལ་གྱིས་རྣམ་རྟོག་བསྐྱེད་པར་
བྱེད་པའི་རྣམ་རྟོག་གི་བཞོན་པའི་རླུང་ངམ། མིག་གིས་གཟུགས་ལ་བལྟས་པས་མིག་ཤེས་ལ་
ཡུལ་འཆར་བར་བྱེད་པའི་རླུང་ལྟ་བུ་ཡུལ་དྲུག་གཡོ་བྱེད་གཟུང་བའི་རླུང་དྲུག མིག་ཤེས་ཀྱིས་
ཡུལ་འཛིན་པ་གཡོ་ཞིང་བསྐུལ་བར་བྱེད་པའི་རླུང་ལྟ་བུ་ཚོགས་དྲུག་གཡོ་བྱེད་འཛིན་པའི་རླུང་
དྲུག་གོ །གཟུང་འཛིན་གྱི་རྣམ་རྟོག་བསྐྱེད་པའི་རླུང་བཅུ་གཉིས་ནི། རྡོར་ཕྲེང་ལས། འོད་འཕེལ་
འོད་ཟེར་གཟི་བརྗིད་མ། གསལ་བ་འབར་མ་འོད་འབར་མ། །མིག་ལ་སོགས་པ་ལ་བརྟེན་
ནས། །ཕྱི་རོལ་གཟུགས་སོགས་འཛིན་པའོ། །འོད་ཟེར་འོད་མ་སྣང་བ་མ། །གསལ་མཛེས་
གསལ་འོད་ཉི་མ་གསལ། །ཕྱི་རོལ་གཟུགས་སོགས་འཛིན་པའོ། །ཞེས་པས་བསྟན་པར་
རིམ་ལྔ་གསལ་སྒྲོན་གྱི་བཤད་ལུང་གི་སྐབས་སུ་གསུངས་སོ། །འདི་ནི་རྗེའི་གསུང་ལས།
ཐིག་ལེའི་རྒྱལ་པོ་སྔགས་ཀྱི་ཐིག་ལེ་མཆོག ཅེས་ཤོ་ལོ་ཀས་བསྟན་ཏེ། སྙིང་གའི་སྔགས་
འཁོར་རམ། ཨ་ཤད་རྐྱང་པ་ལའང་སྔགས་ཐིག་ཟེར་རོ། ། ༈ གཉིས་པ་གདོང་གི་སྣ་རྩེར་འོད་
ཀྱི་ཐིག་ལེའི་སྲོལ་སྩོལ་བསྒོམ་པ་ནི། རང་གསང་ཆེན་རྡོ་རྗེ་འཆང་དུ་གསལ་བའི་སྙིང་གའི་རྩ་
འཁོར་གྱི་དབུས་ཉི་གདན་སྲན་མ་ཕྱེད་གཤགས་ཙམ་གྱི་སྟེང་དུ་རང་གི་ཤིན་ཏུ་ཕྲ་བའི་རླུང་
སེམས་མི་ཤིགས་པའི་ཐིག་ལེ་ཨ་ཐུང་ཤད་ཀྱི་རྣམ་པ་ཅན་ཟླ་ཚེས་ཐིག་ལེ་ནཱ་ད་དང་བཅས་པ།
དེའི་ནཱ་ད་ལས་འོད་དཀར་པོ་སྤོས་རིང་གི་དུ་བ་ལྟ་བུ་དང་། དེ་ལ་བརྟེན་པའི་སྲོག་འཛིན་གྱི་
རླུང་ཁ་དོག་དཀར་པོ་གཙོ་ཆེ་ལ། འཁོར་གྱེན་རྒྱུ་ཡན་ལག་དང་བཅས་ཧཱུྃ་གི་གདངས་ཀྱིས་
མགྲིན་པར་མ་སླེབ་ཙམ་དུ་སོང་བར་རལ་གྲི་སོགས་ཤུབས་ནས་བཏོན་པའི་རླུང་གདངས་ལྟ་
བུ་ཁྲིད་ཡིག་ལས་ལུག་ཁྱུའི་སྣ་ལ་རྡོ་རྒྱབ་པ་ལྟར་ཞེས་དཔེ་བཀོད་པ་དེ་མ་ཐག་ཕྱིར་ལྡོག་པའི་
དོན་ཡིན་པས། ཨོཾ་གྱི་གདངས་ཀྱིས་ནང་དུ་འཇུག་པ་བྲག་ཕུག་ཏུ་རླུང་ཕོག་པའི་གདངས་ལྟ་
བུ། དམིགས་རྟེན་ལ་ཐིམ་པ་ཨཱའི་གདངས་ཀྱིས་གནས་པ་ལི་ཏིང་ལ་ཕུ་བཏབ་པས་ཏིང་ཞེས་

སྒྲ་འབྱུང་བ་ལྟ་བུ་སྟེ། དེའང་ངག་ནས་བརྗོད་པ་དང་། ཡིད་བཟླས་བྱེད་པ་ལྟ་བུ་མ་ཡིན་པར་
འབྱུང་འཇུག་གནས་གསུམ་གྱི་རླུང་གི་གདངས་འབྲུ་གསུམ་དུ་གྲགས་པ་རང་གིས་ཐོས་པ་ལྟ་
བུར་བཅོས་ནས་ཡང་ཡང་བསྒོམ་ན་ཕྱིས་རླུང་མ་བཅོས་རྡོ་རྗེ་གསུམ་གྱི་གདངས་སུ་རང་
ཤུགས་ཀྱིས་ཤར་ནས་གསུང་རྡོ་རྗེའི་ང་རྒྱལ་དུ་འཕོ་ཐུབ་པ་འབྱུང་ལ། ད་ལྟ་རླུང་ལྡང་འཇུག་
ལས་གནས་པ་མེད་ཀྱང་རང་གིས་རླུང་ལྡང་འཇུག་དང་ཚད་མཉམ་པའི་གནས་པ་རེ་ཆེད་དུ་
བཅོས་ནས་བསྒོམ་པས་རིམ་གྱིས་གནས་པ་དང༌། ལྡང་འཇུག་གནས་པ་ཚད་མཉམ་པ་དང་།
ལྡང་འཇུག་ཇེ་ཐུང་དུ་སོང་སྟེ་གནས་པ་འབའ་ཞིག་ཏུ་འགྲོ་བ་ཡང་འབྱུང་ངོ༌། སྔ་མ་དེ་ལ་བརྟན་
པ་རྙེད་ནས་ཧཱུྃ་གི་གདངས་ཀྱིས་མགྲིན་པའི་རྩ་འཁོར་བར་དང་། དེ་ནས་སྤྱི་བོའི་རྩ་འཁོར།
གདོང་གི་སྣ་རྩེའི་བར། སྣ་སྒོ་ནས་ཕྱི་རོལ་ཏུ་སོར་བཞི། མཛུབ་གང་། མཐོ་གང་། ཁྲུ་གང་།
འདོམ་གང་། དེ་ལས་རིང་བ་དཔག་ཚད་ལ་སོགས་པའི་བར་དུ་སྔ་མ་ལ་མྱོང་བ་ཐོན་པ་ན་ཕྱི་མ་
བསྣན་ཏེ། ལྡང་འཇུག་གནས་གསུམ་ཡུན་ཚད་མཉམ་པ་བྱས་ནས་གོམས་པས་སྨྱུག་མའི་
སྦུབས་སས་འགགས་པ་ཐུར་མས་བསལ་བ་ལྟར་རྩ་རླུང་གི་སྐྱོན་སྦྱངས་ཏེ། དབང་ཐོབ་པ་ན་
འོད་ཟེར་ལ་མ་བརྟེན་པར་རླུང་རྐྱང་པ་ལ་དེ་ལྟར་སྦྱོང་བ་སྟེང་འགྲོའི་རྡོར་བཟླས་ཏེ་སྙིང་མགྲིན་
སྤྱི་བོའི་རྩ་མདུད་འགྲོལ་ཐབས་སོ། དམིགས་རྟེན་གྱི་རྩ་བ་ནས་སྔར་ལྟར་རླུང་ལྟེ་བར་མ་སླེབ་
ཙམ་དང༌། ལྟེ་བ་དང༌། གསང་གནས་དང་། དབུ་མའི་མར་སྣ་དང་། དེ་ནས་ཕྱིར་སོར་བཞི་
སོགས་སུ་སྔར་ལྟར་འོག་འགྲོའི་རྡོར་བཟླས་བྱེད་པ་ལྟེ་གསང་གི་རྩ་མདུད་འགྲོལ་བའི་ཐབས་
སོ། ངག་དབེན་གྱི་སྐབས་ཁྱབ་བྱེད་མ་གཏོགས་པའི་རླུང་དགུ་ལ་དངོས་སུ་རྡོར་བཟླས་བྱས་
ཆོག་ལ། ཁྱབ་བྱེད་སེམས་དབེན་བསྐྱེད་པའི་སྐབས་མ་གཏོགས་རྩལ་དུ་འདོན་མི་དགོས་ཤིང་
མོས་པ་ཙམ་ལས་བྱེད་ཀྱང་མི་ནུས་སོ། རྩ་བའི་རླུང་བཞི་རེ་རེ་ལ་ཡང་གཞན་འཁོར་དུ་རྒྱུ་ཡང་
སྲོག་འཛིན་དང་གྱེན་རྒྱུ་ལ་སྟེང་འགྲོ་དང་། ཐུར་སེལ་དང་མཉམ་གནས་ལ་འོག་འགྲོའི་རྡོར་

བཟླས་གཙོ་ཆེའོ། རྩ་བའི་རླུང་བཞིའི་རྡོར་བཟླས་སོང་ནས། ཡན་ལག་གི་རླུང་ལྔ་ལ། རྒྱུ་བ།
རྣམ་པར་རྒྱུ་བ། ཡང་དག་པར་རྒྱུ་བ། རབ་ཏུ་རྒྱུ་བ། ངེས་པར་རྒྱུ་བའོ། རྡོར་ཕྲེང་དང་དགོངས་
བ་ལུང་སྟོན་ལས། ཀླུ་དང་། རུས་སྦལ་དང་། རྩང་པ་དང་། ལྷ་སྦྱིན་དང་། གཞུ་ལས་རྒྱལ་ཞེས་
འབྱུང་ཡང་དོན་ལ་གཟུགས་སོགས་ཡུལ་ལྔ་འཛིན་པའི་ཤེས་པ་ལྔ་བསྐྱེད་པ་མིག་སོགས་
དབང་པོ་ལྔར་རྒྱུ་བའི་རླུང་སྲོག་འཛིན་རགས་པའི་ཡན་ལག་ཡིན་པས་སྙིང་ག་ནས་དབང་པོའི་
སྒོ་སོ་སོར་འབྱུང་འཇུག་བྱེད་དོ། དེས་ན་སྙིང་གའི་དམིགས་རྟེན་ལས་མིག་འབྲས་ཀྱི་དབུས་
ཀྱི་བར་རྩ་བ་དབུ་མ་ལ་ཟུག་ཅིང་རྩེ་མོ་མིག་འབྲས་དང་ཁ་ད་ཆད་དུ་ཡོད་པའི་རྩ་གསལ་བཏབ་
ལ་མིག་གི་རླུང་རྒྱུ་བ་ཡན་ལག་དང་བཅས་ཧཱུྃ་གི་གདངས་ཀྱིས་ཕྱིར་སོང་། ཨོཾ་གྱི་གདངས་
ཀྱིས་ནང་དུ་ཞུགས། ཨུའི་གདངས་ཀྱིས་གནས་པ་དང་། དེས་རྣ་བ་སོགས་ལ་རིགས་འདྲ།
ལུས་ཀྱི་རླུང་ལ་སྤྱི་གཙུགས་ནས་རྐང་མཐིལ་བར་གྱི་བ་སྤུའི་བུ་ག་ཐམས་ཅད་དུ་ལུས་ཤེས་ཀྱི་
བཞོན་པའི་རླུང་རྒྱུ་བའི་རྩ་རྣམས་རྩ་བ་སྙིང་གའི་དབུ་མ་ལ་ཟུག་ཅིང་རྩེ་མོ་བ་སྤུའི་བུ་ག་སོ་སོ་
དང་ཁ་ད་ཆད་དུ་ཡོད་པ་བསམ་ལ་ལུས་ཀྱི་རླུང་ལ་རྡོར་བཟླས་སྔར་ལྟར་བྱ། ཡང་ཕལ་ཆེར་དེ་
དང་འདྲ་བ་ལ་སེན་མོ་ཚུན་ཆད་ལུས་ཀྱི་ཆ་དང་། རྩ་གར་ཡོད་དུ་རླུང་ཟིལ་པ་ལྟར་ཆགས་པ་ཆུ་
དང་ཕྱེ་མ་འདྲེས་པ་ལྟར་གནས་ཐམས་ཅད་ནས་ལྷག་མེད་དུ་སྡུད་པ་དང་། ཡུལ་ཉེར་བཞིའི་
རླུང་གིས་མཚོན་བརྟན་གཡོ་མཐའ་དག་གི་རླུང་དམིགས་རྟེན་གྱི་སྟོད་སྨད་བར་གསུམ་སོགས་
ཆ་ཐམས་ཅད་ནས་ལྡང་འཇུག་གནས་པ་སྔར་འདྲ་འགྲེལ་པ་བཞི་སྦྲགས་སོགས་ཀྱི་གསུང་
ལུགས་ལ་དཔག་ན་ཡོད་འདུག་ཀྱང་འདིར་སྐབས་སུ་མ་བབས་པས་རེ་ཞིག་དེ་ཙམ་མོ། སྲོག་
ཐུར་བསྲེས་པའི་རྡོར་བཟླས་འདིར་ཡང་བྱས་ཆོག་ཅིང་། འདི་རྗེ་བདག་ཉིད་ཆེན་པོས་སྲས་
གཉིས་ལ་མན་ངག་གནང་ཚུལ་གྱི་ལུགས་གཉིས་ལས། སྟེང་འོག་གི་སྣ་རྩེ་ནས་རླུང་ཨོཾ་གྱི་
གདངས་ཀྱིས་ནང་དུ་ཞུགས། ཨཱའི་གདངས་ཀྱིས་མཉམ་དུ་གནས། ཧཱུྃ་གི་གདངས་ཀྱིས་ཕྱིར་

འགྲོ་བ་རྒྱལ་ཚབ་ལུགས་ཀྱི་རྒྱབ་གྱེས་སམ་ལྟག་སྤྲོད་ཀྱི་རྡོར་བཟླས་དང་། ཐུར་སེལ་དང་
མཉམ་གནས་ཧཱུྃ་གི་གདངས་ཀྱིས་ཕྱིར་སོང་བ་དང་། སྲོག་འཛིན་དང་གྱེན་རྒྱུ་སྟེང་གི་སྣ་རྩེ་
ནས་ཨོ་གྱི་གདངས་ཀྱིས་ནང་དུ་ཞུགས་ཏེ་ཨཱའི་གདངས་ཀྱིས་གནས་པ་མཁས་གྲུབ་ལུགས་
ཀྱི་འབྲོས་འདེད་ཀྱི་རྡོར་བཟླས་ཏེ། དེ་གཉིས་ལ་འོག་སྒོ་འབྱེད་འཛུམ་གྱི་རྡོར་བཟླས་ཀྱང་ཟེར།
རྩ་བའི་རླུང་ལྔའི་རྡོར་བཟླས་ཀྱིས་མཆོག་འགྲུབ་ལ། སྲོག་ཐུར་གྱེན་རྒྱུ་མཉམ་གནས་བཞི་སོ་
སོའི་རྡོར་བཟླས་ཀྱིས་ལས་བཞི་འགྲུབ་པ་དང་། ཡན་ལག་གི་རླུང་ལྔར་རྡོར་བཟླས་བྱས་པས་
མངོན་ཤེས་ལྔ་འགྲུབ་པ། རྒྱུད་ལས། གངྒཱའི་བྱེ་སྙེད་སངས་རྒྱས་རྣམས། ཞེས་སོགས་ཏེ། མདོ་
ལུགས་མིག་རྣ་གཉིས་ཡུལ་ཐག་རིང་པོ་ན་གནས་ཀྱང་ཡུལ་འཛིན་ནུས་པས་མངོན་ཤེས་བཞག
སྣ་ལྕེ་ལུས་གསུམ་གྱིས་ཡུལ་དང་ཕྲད་ནས་འཛིན་དགོས་པས་མངོན་ཤེས་མ་བཞག་པ་རླུང་གི་
རྣལ་འབྱོར་མ་བཤད་པའི་དབང་གིས་ཡིན། སྔགས་ལུགས་དབང་ཤེས་ལྔ་ཀའི་རླུང་ཐོགས་
མེད་དུ་རྒྱུ་བས་ལྔ་ཀར་མངོན་ཤེས་སྒྲུབ་ཚུལ་བསྐྱེད་རིམ་སྐབས་མིག་ས་སྙིང་ལ་བརྟེན་པའི་
མངོན་ཤེས་སོགས་འགྲེལ་པ་བཞི་སྦྲགས་སུ་གསལ་ཞིང་སྐྱེ་མཆེད་ཀྱི་ལྷ་བཀོད་པའང་དེའི་
སྨིན་བྱེད་དུ་འགྱུར་རོ། རྡོར་བཟླས་ཀྱི་རྣལ་འབྱོར་པས་གཉིད་ཀྱི་དགེ་སྦྱོར་སྐྱོང་ན་བླ་མ་ཡི་
དམ་ལ་གཏོར་མ་ཕུལ། རྨི་ལམ་ཟིན་པ་དང་། རྨི་ལམ་དུ་དགེ་སྦྱོར་སྐྱོང་ནུས་པའི་གསོལ་
འདེབས་དང་འཕྲིན་ལས་བཅོལ། དེའི་འཕེན་པ་ཡང་ཡང་བཏང་། ཉིན་མོའི་སྣང་བ་ཐམས་ཅད་
རྨི་ལམ་གྱི་སྣང་བར་གོམས་པར་བྱས། ཉལ་ཁར་ཡང་འདུན་པ་ཤུགས་དྲག་བཏང་ནས་རྨི་ལམ་
བྱུང་ཚེ་རྨི་ལམ་གྱི་ལུས་སྙིང་ག་ནས་མགྲིན་པའི་བར་འགྲོ་ཞིང་ཕྱིར་ལྡོག་པ་རྡོར་བཟླས་ཀྱི་
རླུང་ལྡང་འཇུག་གི་དོད་ཐུབ་ལྟ་བུའི་ཉམས་ལེན་གོམས་ན་རྨི་ལམ་དུ་དག་ཞིང་བགྲོད་པ་ལ་
སོགས་པ་འབྱུང་ངོ༌། སྨོན་ལམ་ལས། གདོང་གི་སྣ་རྩེར་འོད་ཀྱི་ཐིག་ལེའི་གདངས། ཞེས་
སོགས་དམིགས་རྟེན་ལས་འོད་ཟེར་དང་སྦྲགས་རླུང་འོད་ཟེར་ལྔ་པ་སྟེང་གི་སྣ་རྩེར་ཕྱིན་པ་ལ་

འོད་ཐིག་ཅེས་གསུངས། སྔགས་ཐིག འོད་ཐིག རྫས་ཐིག་ཅེས་པའི་ཐིག་ལེ་ནི་ཟླུམ་པོའམ་གྲ་
ཟུར་མེད་པའི་དོན་ཏེ། དེ་ལ་དམིགས་ནས་བསྒོམ་པས་བདེན་འཛིན་བག་ཆགས་དང་བཅས་
པའི་གྲྭ་ཟུར་འཇོམས་པས་སོ། མ་རིག་སྒོ་ངའི་སྦུབས་ནི་སྙིང་གའི་རྩ་མདུད་ཀྱི་དབུས་དང་། དེ་
མ་གྲོལ་ན་གཉུག་སེམས་ཀྱིས་སྟོང་ཉིད་མངོན་སུམ་དུ་རྟོགས་པའི་ཡེ་ཤེས་མི་འབྱུང་ལ། སྦུབས་
འབྱེད་པ་ནི་སྙིང་གའི་རྩ་མདུད་གྲོལ་བའི་དོན་ཡིན་ཞིང་། སྣ་རྩེ་གསུམ་གྱི་རྣལ་འབྱོར་ནི་དེ་
འགྲོལ་བའི་ཐབས་སུ་འགྱུར་རོ། ། ༈ གསུམ་པ་གསང་བའི་སྣ་རྩེར་རྫས་ཀྱི་ཐིག་ལེའི་སྲོལ་
རྩོལ་བསྒོམ་པ་ཡེ་རྒྱ་དང་། ལས་རྒྱ་ལ་བརྟེན་པ་གཉིས་ལས། ཕྱག་རྒྱ་དངོས་མེད་པར་རང་གི་
ཡེ་ཤེས་ཀྱི་སྣང་ཆ་ལ་ཕྱག་རྒྱ་མ་ཞིག་བསྒོམ་པ་ནི་ཡེ་ཤེས་ཀྱི་ཕྱག་རྒྱ་དང་། ལས་དབང་གིས་
སྐྱེ་བ་བླངས་པའི་པདྨ་ཅན་ལ་སོགས་པའི་ལས་རྒྱའོ། །དེ་གཉིས་གཅིག་བཤད་པས་གཅིག་
ཤོས་དོན་གྱིས་གོ་བས། ལས་རྒྱ་ལ་པདྨ་ཅན། དུང་ཅན་མ། གླང་པོ་ཅན་མ། རི་དྭགས་ཅན་མ་
སྟེ་རྩ་མི་འདྲ་བའི་ཁྱད་པར་གྱིས་ཕྱག་རྒྱ་རིགས་བཞི་གསུངས་པའི་རྩ་མཆོག་ནི་པདྨ་ཅན་ནོ།
དེ་དག་གི་བརྟག་ཐབས་དང་། རྩ་འཚོལ་བའི་ཚུལ་སོགས་ཞིབ་པར་ཡིག་ཆུང་ཉེར་གཅིག་
སོགས་སུ་གསལ། གསུང་བཤད་དངོས་སུ་མ་མཛད་ཀྱང་གཞུང་འདི་ན་ཡོད་ཅེས་ངོ་སྤྲད་ན་
ཁྲིད་ཀྱི་གོ་ཆོད་པས་དེ་ལྟར་ཉམས་སུ་བླངས་ཆོག་པ་གོང་མའི་གསུང་རྒྱུན་ཡིན། དེ་ལྟར་ཕྱག་
རྒྱུ་མཚན་ལྡན་ལམ་དུ་མ་ཞུགས་པ་ཡིན་ན་ཐུང་མོང་ལམ་སྦྱངས་དང་། དབང་བསྐུར་ཏེ་དམ་
ཚིག་ལ་གནས་ནས་བསྐྱེད་རིམ་ལ་བརྟན་པ་ཐོབ། རྫོགས་རིམ་རང་དང་རྟོགས་པ་མཉམ་པ་
བསྐྱེད་ནས་ཡབ་ཀྱིས་རང་མི་བསྐྱོད་པ་དང་། ཡུམ་གྱིས་རང་རེག་བྱ་རྡོ་རྗེ་མར་བསྐྱེད་ན་
གཉིས་ཀས་ཉོན་མོངས་ཟིལ་གྱིས་མནན་ཏེ་ལྷའི་ང་རྒྱལ་གསལ་སྣང་ཅན་ཡིན་པས་ཆགས་པ་
ཐ་མལ་པར་འགྲོ་མི་སྲིད་པས་ཡབ་རྡོ་རྗེའི་སྐྱིལ་ཀྲུང་ལ་ཡུམ་པདྨའི་སྐྱིལ་ཀྲུང་གིས་འཁྱུད་པའི་
ཡབ་ཀྱི་རྩ་དབུ་མའི་མར་སྣ་རྟགས་ཀྱི་རྩེ་དང་ཁ་ད་ཆད་དུ་གནས་པ། ཡུམ་གྱི་གསང་གནས་བྱ་

རོག་གདོང་ངམ་མཁའ་འགྲོ་གདོང་ལས་དབུ་མའི་མར་སྣ་སོར་གང་ངམ་ཕྱེད་ཙམ་ཕྱིར་ཐོན་པ་
ཡབ་ཀྱི་རྩ་ནང་བཅུག་པ་རྩ་རྡོ་རྗེའི་སྐྱིལ་ཀྲུང་། ཡབ་ཡུམ་གྱི་དབུ་མ་ནས་ཐུར་སེལ་གྱི་རླུང་ཅུང་
ཟད་དྷུ་ཏིའི་མར་སྣར་ཕྲད་པ་རླུང་རྡོ་རྗེའི་སྐྱིལ་ཀྲུང་། ཡབ་ཀྱི་དབུ་མ་ནས་རླུང་སྤོས་རིང་གི་དུ་
བ་ལྟ་བུ་ཡུམ་གྱི་དབུ་མར་ཞུགས་པས་དེའི་ཁམས་བསྐུལ། ཡུམ་གྱི་དབུ་མ་ནས་རླུང་སྤོས་རིང་
གི་དུ་བ་ལྟ་བུ་ཞིག་ཐོན་པ་ཡབ་ཀྱི་དབུ་མར་ཞུགས་པས་དེའི་ཁམས་བསྐུལ་ཏེ་ཡབ་ཡུམ་གྱི་
གཏུམ་མོ་འབར་བས་ཡབ་ཀྱི་དབུ་མ་ནས་ཐིག་ལེ་དཀར་པོ་སྲན་མ་ཕྱེད་ཙམ། ཡུམ་གྱི་དབུ་མ་
ནས་ཁམས་དམར་པོ་སྲན་མ་ཕྱེད་ཙམ་རྩེ་ཕྲད་མཚམས་སུ་ཁ་སྦྱོར་དུ་གནས་པ་ཐིག་ལེ་རྡོ་རྗེའི་
སྐྱིལ་ཀྲུང་། དེ་ལ་བརྟེན་ནས་ཡབ་ཡུམ་གྱི་སེམས་བདེ་ཆེན་གྱི་ངོ་བོར་སྐྱེས། བདེ་བ་དེ་སྟོང་
ཉིད་ཀྱི་རྣམ་རོལ་ལས་མི་འདའ་བར་གཡོ་མེད་དུ་མཉམ་པར་གཞག་པས་བདེ་སྟོང་རྡོ་རྗེའི་
སྐྱིལ་ཀྲུང་ངོ༌། དེ་ལྟར་སྐྱིལ་ཀྲུང་བཞི་ལྡན་གྱི་སྒོ་ནས་རིལ་འཛིན་དང་རྗེས་གཞིག་གི་སྡུད་རིམ་
བསྐྱངས་ཀྱང་ཆོག་སྟེ་གང་ལྟར་རླུང་ཞུགས་གནས་ཐིམ་པའི་རྟགས་དང་རྟགས་ཅན་བརྒྱད་
དང༌། དེ་ལ་བརྟེན་པའི་བསྲེ་བ་དགུ་སོགས་སྔར་དང་འདྲ། སྨོན་ལམ་ལས། ཐབས་ཤེས་གསང་
བའི་རྩ་མཆོག་གཉིས་ཀྱི་རྩེར། །ཞེས་པའི་ཐབས་ཤེས་ནི་ཡབ་ཡུམ། རྩ་མཆོག་ནི་དབུ་མ།
རྫས་ཐིག་ནི་ཁམས་དཀར་དམར་ཁ་སྦྱོར་གྱི་ཐིག་ལེ། ཀུན་རྟོག་བརྒྱད་ཅུ་བཞོན་པའི་རླུང་བཅས་
མུན་པ་དང་། དེ་དབུ་མར་ཐིམ་པའི་འོད་གསལ་ཉི་མ་དང་དཔེ་སྦྱར་བའོ། ། ༈ གསུམ་པ་
སེམས་དབེན་ཐུགས་རྡོ་རྗེའི་ཏིང་ངེ་འཛིན་ལ་ཁྱབ་བྱེད་ལ་དམིགས་པའི་རྡོར་བཟླས། སྙིང་གའི་
ཁ་སྦྱོར་བུམ་པ་ཅན། བསམ་གཏན་གཉིས་དང་འདྲ་བའི་སྡུད་རིམ། འོག་སྒོ་འབྱེད་འཛུམ་གྱི་
རྡོར་བཟླས། ལས་རྒྱའོ། དང་པོ་ནི། ཉམས་ལེན་ཚུལ་བཞིན་བྱེད་མཁན་ལ་ཇི་བཞིན་ཞུས་ཆོག་
པ་གཞིར་བཅས། གཞན་དུ་བཀའ་དམ་པས་དཔོན་སློབ་བྱམས་པ་རིན་པོ་ཆེས་ཐད་ཀ་དེར་འདི་
བཀའ་རྒྱ་དམ་པས་ད་རེས་བཤད་རྒྱུ་མིན། གཞན་ལ་རྩད་ཆོད་གསུངས་ནས་གོང་འོག་གི་

གསུང་བཤད་རེའི་ཞར་ལ་སྦས་པའི་ཚུལ་གྱིས་གནང་བ་ཉམས་ཆོད་པ་ཞིག་གིས་ཤེས་པ་ཡོད་
ཅེས་བྲག་དཀར་དཀའ་བཅུ་རིན་པོ་ཆེས་གསུངས། ། ༈གཉིས་པ་ནི། སྤྱིར་ཁ་སྦྱོར་བུམ་པ་
ཅན་ལ་ལྟེ་གསང་གི་ཁ་སྦྱོར་བུམ་ཅན་སོགས་རིགས་མང་། དེ་ཡང་གདན་རྒྱབ་མཐོ་བས་རྩ་
དབུ་མའི་རྩ་བ་མཐོ་ན་དམིགས་པ་གསལ་བའི་ཁྱད་ཆེ་བར་པཎ་ཆེན་དཔལ་ལྡན་ཡེ་ཤེས་གསུངས།
རྣམ་སྣང་གཟུགས་ཕུང་རྣམ་དག་གི་ལྷ་ཡིན་པས་དེའི་བཞུགས་སྟངས་ཀྱིས་སྤྱོད་ལམ་དག་པ་
དང་། རྡོར་སྐྱིལ་གྱི་སྐྱིལ་ཀྲུང་བཞི་ལྡན་འགྲུབ། མཉམ་གཞག་གིས་བདེ་སྟོང་གི་ཏིང་འཛིན།
མཐེབ་རྩེ་སྦྱར་བས་གཏུམ་མོ་འབར། མཆན་གསང་ཕྱེ་བས་བྱིངས་རྨུགས་འགོག་པ་དང་།
སྐབས་འདིར་རླུང་གི་རྟེན་འབྲེལ་ཀྱང་ཡོད་སྙམ། ལུས་འདྲོང་བས་རྩ་རླུང་ཐིག་ལེ་རང་མལ་དུ་
འབབ། མིག་སྣ་རྩེར་ཕབ་པས་སྣ་རྩེ་གསུམ་གྱི་ཏིང་ངེ་འཛིན་འགྲུབ། དགུ་ཕྲུག་གིས་རྣམ་རྟོག་
བཞོན་པའི་རླུང་བཅས་སྦྱོང་བ་སོགས་འདི་དག་རྫོགས་རིམ་ལ་ལྷག་པར་གལ་ཆེ། རེ་རེ་ལ་
དགོས་པ་ཁྱད་པར་བ་རེ་ཡོད་བས་ལྷོ་བྲག་མར་པས་བོད་ཀྱི་གདམས་ངག་ཐམས་ཅད་བསྡོམས་
ཀྱང་ཁོ་བོའི་སྡོད་ཚུལ་གྱི་དོ་ཟླ་མི་ཕེར་གསུངས་སོ། ལྟེ་བའི་བུམ་པ་ཅན་ནི། ལྟེ་བའི་རྩ་འཁོར་
གྱི་དབུས་སུ་ཧཱུྃ་མམ། ཐིག་ལེའམ། ཨ་ཐུང་ཤད་ཀྱི་རྣམ་ཅན་གང་ཡིན་ཀྱང་འདྲ། སྣ་བུག་ནས་
རླུང་རྡུབ་པ་དབུ་མར་ཞུགས་ཏེ་མཆིལ་མ་སྒྲ་མེད་ཅིག་མིད་པ་དང་མཉམ་དུ་སྟེང་རླུང་དམིགས་
རྟེན་གྱི་རྩེ་ནས་མར་ཐིམ། རླུང་གི་རྣལ་འབྱོར་བྱང་བ་ཡིན་ན་མ་གཏོགས་འོག་རླུང་རང་ཤུགས་
ཀྱིས་འདྲེན་མི་ནུས་པས་འོག་སྒོ་བསྡམས། ཧྭ་བཞི་བསྒྲིམས་ཏེ་སྨད་ཀྱི་ཕྱེད་བཅིངས་བསྡམས་
ནས་འོག་རླུང་ཡར་དྲངས་ཏེ་དམིགས་རྟེན་གྱི་ཞབས་ནས་ཐིམ། དེ་ནས་རླུང་ལ་དམིགས་པ་མ་
ཡིན་པར་དམིགས་རྟེན་ལ་སེམས་བཟུང་། རླུང་མི་ཐུབ་པ་ན་ཁ་ནས་མ་ཤོར་བར་སྣ་བུག་ནས་
དལ་བུས་གཏོང་དགོས་ཀྱང་ཕྱིར་ཐོན་པར་བསམ་པ་མིན། གཞན་དག་གི་སྟེང་འོག་གི་རླུང་ཟླ་
ཕྱེད་ཁ་སྦྱོར་དང་། ལྟོ་བ་རླུང་གིས་བཀང་སྟེ་བུམ་པ་ལྟ་བུ་སོགས་བཤད་པ་ནད་འཇུག་པའི་

རྐྱེན་དུ་འགྱུར་སྲིད། རིམ་ལྔ་གསལ་སྒྲོན་དུ་རླུང་མ་བཟུང་ནའང་དམིགས་རྟེན་ལ་རྩེ་གཅིག་
དམིགས་ན་རླུང་སེམས་འཇུག་པ་གཅིག་པས་གང་དུ་དམིགས་པའི་གནས་དེར་རླུང་འདུ་བར་
ཡང་ཡང་གསུངས་པ་འདི་ཁོ་ན་གལ་ཆེ། དེ་ལ་ལག་པས་མགོ་ལ་བྱུགས་པ་གསུམ་དང་། སེ་
གོལ་དྲུག་རྡེབ་པ་ལ་གཅིག་ཏུ་བརྩིས་ནས་དེ་འདྲ་སོ་དྲུག་བུམ་ཅན་ཆུང་ངུ་། དེའི་ཉིས་འགྱུར་
དོན་གཉིས་བུམ་ཅན་འབྲིང་། སུམ་འགྱུར་བརྒྱ་དང་བརྒྱད་ཀྱི་བར་འཛིན་ནུས་ན་བུམ་ཅན་ཆེན་
པོ་འབྱོངས་པའི་ཚད་ཡིན། ཁམས་མི་སྙོམས་པ་དང་ཟས་མི་འཕྲོད་པ་སོགས་ལའང་ལྟེ་བའི་
བུམ་ཅན་བསྒོམ་ན་ལེགས། བསོད་གྲགས་རྡོ་རྗེ་འཆང་ནས་གཟེར་ཅན་ཚོ་ལ་བུམ་པ་ཅན་
བཟུང་སྟེ་ཕུང་པོ་དཀྱུས་ནས་དཀྲུགས་བཅུག་སྟེ་རླུང་སྦྱོར་གྱི་རིགས་འདི་ཁམས་མི་སྙོམས་པ་
ལ་ཕན་གསུངས། དེ་ལྟར་སྐབས་གཞན་དུ་ལྟེ་གསང་སོགས་སུ་བསྒོམ་པ་ཡོད་ཀྱང་སེམས་
དབེན་གྱི་སྐབས་དམིགས་པ་ཐམས་ཅད་སྙིང་གར་གནད་དུ་བསྣུན་པས་སྙིང་གའི་རྩ་འཁོར་གྱི་
དབུས་སུ་མི་ཤིགས་པའི་ཐིག་ལེ་ལ་སྟེང་འོག་གི་རླུང་ཐམས་ཅད་ལྷག་མེད་དུ་དྲངས་ནས་
བསྟིམས་ཏེ་ཁ་སྦྱོར་བུམ་ཅན་བསྒོམ་ཚུལ་དེ་དང་འདྲ། སེམས་དབེན་སྐྱེ་བ་ལ་རླུང་འཆི་རིམ་
ལྟར་ཐིམ་པ་དགོས་པས་སྙིང་གའི་ཁ་སྦྱོར་བུམ་ཅན་སོགས་ལ་ཆིག་དྲིལ་བྱས་ཆོག་ལ། ལས་
དང་པོ་པས་ཅུང་ཟད་རེ་འཇམ་སྦྱོར་ལས་བཙན་ཐབས་སུ་ཡུན་རིང་བཟུང་ན་སྙིང་གར་རླུང་
འདུས་ཏེ་དུས་མ་ཡིན་པའི་འཆི་རྐྱེན་གྱི་རྒྱུར་འགྲོ་བས་མི་རུང་ཞེས་དཔོན་སློབ་བྱམས་པ་རིན་
པོ་ཆེས་ཡང་ཡང་གསུངས། ། ༈ གསུམ་པ་ལ། བསམ་གཏན་གཉིས་ནི་རིལ་འཛིན་དང་།
རྗེས་གཞིག་གི་བསམ་གཏན་གཉིས་སོ། རང་ལྷར་གསལ་བའི་ཐུགས་ཀའི་འོད་ཟེར་སྣོད་
བཅུད་ཐམས་ཅད་ལ་ཕོག་པས་སྣོད་ཐམས་ཅད་འོད་དུ་ཞུ་བ་བཅུད་ལ་ཐིམ། བཅུད་ཀྱི་འཇིག་
རྟེན་རྣམས་རང་ལ་ཐིམ། ཡུམ་ཡབ་ལ་ཐིམ། དེ་ཐུགས་ཀའི་ཧཱུཾ་ལ་ཐིམ་པ་ནས། ནཱ་ད་ཡང་འོད་
གསལ་དུ་སྡུད་པ་ནི་ཕྱིའི་སྣོད་བཅུད་སྔོན་དུ་བསྡུས་ནས། རང་གི་ཕུང་པོ་རྗེས་སུ་གཞིག་པས་

ན་རྗེས་གཞིག་གི་བསམ་གཏན་ཞེས་བཤད། སྣོད་བཅུད་སྡུད་པ་བཞག་ནས། རང་རྡོ་རྗེ་འཆང་
དུ་གསལ་བའི་ཡུམ་ཡབ་ལ་ཐིམ་པ་ནས་ནཱ་ད་འོད་གསལ་དུ་ཐིམ་པའི་བར་རང་གི་ཕུང་པོ་རིལ་
པོ་ཙམ་འོད་གསལ་དུ་དག་པར་བྱས་པ་ལ་རིལ་འཛིན་གྱི་བསམ་གཏན་ཞེས་དེ་གཉིས་བསྐྱེད་
རིམ་སོགས་ཀྱི་སྐབས་སུའང་ཡོད། འདིར་སྣོད་བཅུད་མི་སྡུད་པར་དེ་དག་གི་རླུང་ཁོ་ནའི་སྟེང་
ནས་སྔར་ལྟར་སྡུད་རིམ་བྱས་པས་བསམ་གཏན་གཉིས་དང་འདྲ་བའི་སྡུད་རིམ་ཞེས་གསུངས་
ཏེ། རང་གི་ཐུགས་ཀའི་ཧཱུཾ་གི་འོད་ཟེར་གྱི་ལྕགས་ཀྱུས་སྣོད་ཀྱི་འཇིག་རྟེན་གྱི་རླུང་ཐམས་ཅད་
བསྡུས་ནས་བཅུད་ཀྱི་རླུང་ལ་ཐིམ། བཅུད་ཀྱི་རླུང་ཐམས་ཅད་བསྡུས་ནས་རང་གི་ལུས་ཀྱི་རླུང་
ལ་བསྟིམས། ལུས་ཀྱི་རླུང་ཕྲ་རགས་ཐམས་ཅད་མཐའ་ནས་བསྡུས་ཏེ་སྙིང་གའི་རྩ་འཁོར་ལ་
སླེབ་པའི་བར་སྨིག་རྒྱུ་སོགས་རྟགས་བཞི་དང་། རྩ་འཁོར་གྱི་འདབ་ནས་དམིགས་རྟེན་ལ་ཐིམ་
པའི་བར་སྣང་མཆེད་ཐོབ་གསུམ་འོད་གསལ་བཅས་ཤར་བ་གསུང་བཤད་ཡིན། ཐིག་ལེ་ཙམ་
ལས་མེད་ཀྱང་དེའི་རིགས་འགྲེ་བྱེད། དེ་ནི་རྗེས་གཞིག་གི་བསམ་གཏན་དང་འདྲ་བའི་སྡུད་
རིམ་མོ། སྣོད་བཅུད་ཀྱི་རླུང་སྡུད་པ་བཞག་ནས་རང་གི་ལུས་ཀྱི་ཡུལ་ཉེར་བཞིའི་རླུང་སོགས་
སྔར་ལྟར་བསྡུས་ནས་འོད་གསལ་བར་རྟགས་དང་རྟགས་ཅན་བརྒྱད་དང་དེ་ལ་བརྟེན་པའི་སད་
དུས་དང་གཉིད་དུས་ཀྱི་བསྲེ་བ་སོགས་སྦྱར་བ་རིལ་འཛིན་གྱི་བསམ་གཏན་དང་འདྲ་བའི་སྡུད་
རིམ་མོ། ། ༈ བཞི་པ་འོག་སྒོ་འབྱེད་འཛུམ་གྱི་རྡོར་བཟླས་ནི། དབེན་གསུམ་གྱི་དམིགས་པ་
ཕལ་ཆེ་བའི་བོགས་འདོན་དུ་འགྱུར་བས་གལ་ཆེ་བར་གསུངས་ཏེ། སྟེང་འོག་གི་རྡོར་བཟླས་
གཉིས་བསྲེས་ཏེ་འོག་གི་ཕྱེད་བཅིངས་བསྡམས་ཏེ་སྨད་ཀྱི་རླུང་ཐམས་ཅད་ནང་དུ་ཨོཾ་གྱི་གདངས་
ཀྱིས་འཇུག་པ་དང་། སྟེང་རླུང་ཧཱུཾ་གི་གདངས་ཀྱིས་ཕྱིར་འགྲོ་བ་སོགས་རྒྱབ་གྱེས་དང་འབྲོས་
འདེད་ཀྱི་རྡོར་བཟླས་སྔར་ལྟར་བྱའོ། ། ༈ ལྔ་པ་ལས་རྒྱ་ནི། གོང་གི་གསང་བའི་རྫས་ཐིག་ཡེ་
རྒྱ་ཡིན་ཀྱང་ཆོག་ལ། སྐབས་འདིར་སེམས་དབེན་མཐར་ཐུག་གི་དཔེའི་འོད་གསལ་དངོས་སུ་

འགྲུབ་པ་ལ་རླུང་ཐམས་ཅད་འཆི་རིམ་ཇི་ལྟ་བ་བཞིན་སྙིང་གར་ཐིམ་ནས་རྩ་མདུད་ལྷག་མེད་དུ་
གྲོལ་བ་དགོས་པས་ལས་རྒྱ་དང་སྙོམས་པར་ཞུགས་པའི་བདེ་ཆེན་ལན་གཅིག་ཙམ་བསྟེན་པ་
མེད་ན་ཁྱབ་བྱེད་ཀྱི་རླུང་ལྷག་མེད་དུ་སྡུད་མི་ནུས། རྗེ་ཐམས་ཅད་མཁྱེན་པས་རྗེས་འཇུག་
རྣམས་ཚངས་སྤྱོད་ཀྱི་ཕྱག་ལེན་རྣམ་པར་དག་པ་ལག་ལེན་དུ་བཏབ་སྟེ་བཀའ་གདམས་ཀྱི་རྣམ་
ཐར་གཙང་མ་སྐྱོང་བའི་ཆེད་སྤྱོད་པ་མ་གྲུབ་པས་བར་དོར་སངས་རྒྱས་པའི་ཚུལ་མཛད་པ་ལྟ་
བུ་རེད། རྟོགས་པའི་སྐབས་ལ་སླེབ་ན་འཆི་བའི་དུས་ཁྱབ་བྱེད་རང་དབང་དུ་ཐིམ་པས་དེས་
སྤྱོད་པའི་དོད་ཐུབ་པས་དཔེའི་འོད་གསལ་ལས་བར་དོའི་དོད་ལ་མ་དག་པའི་སྒྱུ་མའི་སྐུར་བཞེངས།
སྒྱུ་ལུས་པ་དེས་རྟེན་གང་ཡང་རུང་བ་ལ་བརྟེན་ནས་ལམ་ལྷག་མ་མངོན་དུ་བྱེད་པ་ཡིན་ནོ། ཚེ་
འདིར་སེམས་དབེན་མཐར་ཐུག་གི་རྟོགས་པ་སྐྱེ་བའི་སྐབས་ལ་སླེབ་ན་དགེ་སློང་རྡོ་རྗེ་འཛིན་པ་
ཡིན་ཀྱང་ཉོན་མོངས་པ་ཐམས་ཅད་གཉེན་པོས་མགོ་མནན་ཏེ་ཉོན་མོངས་པའི་ཉེས་པ་མི་བསྐྱེད་
པར་ལམ་གྱི་གྲོགས་སུ་བསྒྱུར་ནུས། གང་སྣང་བདེ་སྟོང་གི་རྣལ་འབྱོར་ལས་མི་འདའ་བའི་རྣལ་
འབྱོར་བརྟན་པོ་ཡོད་པས་ལས་རྒྱ་དང་སྙོམས་པར་ཞུགས་ཀྱང་གང་སྣང་སྟོང་པ། སྟོང་པ་བདེ་
བ། བདེ་བ་ལྷ་སྐུར་འཆར་ཞིང་། ལས་རྒྱའི་རླུང་གིས་གྲོགས་བྱས་ནས་རླུང་འདུ་དཀའ་བའི་
རིགས་བསྡུས་ནས་ཐིམ་པའི་དགོས་པ་ཆེ་བས། རིམ་ལྔ་ལས། སྒྱུ་མ་དག་ནི་ཐམས་ཅད་
ལས། །བུད་མེད་སྒྱུ་མ་ཁྱད་པར་འཕགས། །ཡེ་ཤེས་གསུམ་གྱི་དབྱེ་བ་ནི། །གསལ་བར་
འདི་ལས་མཚོན་པར་ནུས། །ཞེས་སོགས་གསུངས། དེ་ལྟར་སེམས་དབེན་པ་དེས་ལས་རྒྱ་
དང་སྐྱིལ་ཀྲུང་བཞི་ལྡན་གྱིས་སྙོམས་པར་ཞུགས་པའི་ངང་ནས་ཁྱབ་བྱེད་ལ་དམིགས་པའི་རྡོར་
བཟླས་སོགས་བསྐྱངས་པས། བསྒོམ་སྟོབས་ཀྱིས་ཁྱབ་བྱེད་སོགས་རླུང་ཕྲ་མོ་མ་ལུས་པ་མི་
ཤིགས་པ་ལ་ལྷག་མེད་དུ་ཐིམ་པས་རྟགས་དང་རྟགས་ཅན་བརྒྱད་ཆ་འདྲ་མ་ཡིན་པར་འཆི་
རིམ་ཇི་ལྟ་བ་བཞིན་ཤར་ཏེ་གཉུག་སེམས་བདེ་ཆེན་གྱི་ངོ་བོར་སྐྱེས། དེས་སྟོང་ཉིད་ལ་རྩེ་

གཅིག་ཏུ་མཉམ་པར་བཞག་པའི་འོད་གསལ་ནི་སེམས་དབེན་མཐར་ཐུག་གི་དཔེའི་འོད་གསལ་
དང༌། ཤིན་ཏུ་ཕྲ་བའི་སེམས་ཀྱིས་སྟོང་ཉིད་དོན་སྤྱིའི་ཚུལ་གྱིས་རྟོགས་པའི་བློ་དང་། དོན་གྱི་
འོད་གསལ་མཚོན་པའི་དཔེར་འགྲོ་བས་དཔེའི་འོད་གསལ་དང༌། ཐ་མལ་གྱི་འཆི་བ་ཁེགས་
ནས་ཆོས་སྐུའི་བསྲེ་བ་དངོས་སུ་གྲུབ་པས་ལམ་དུས་ཀྱི་ཆོས་སྐུ་ཞེས་བྱའོ། འདི་མན་ཆད་བླ་
མེད་ཀྱི་རྫོགས་རིམ་སོ་སོ་ལ་མི་འདྲ་བ་ཡོད་ལ། འདི་ནས་ཕལ་ཆེར་འདྲ་བས་སྒྱུ་ལུས་ཡན་
ཆད་ལ་རྒྱུད་པའི་ལག་རྗེས་ཞེས་ཐ་སྙད་སྦྱར་རོ། ། ༈ གཉིས་པ་བདེན་པ་གཉིས་ཀྱི་རྫོགས་
རིམ་ལ། ཀུན་རྫོབ་སྒྱུ་མ་དང་། དོན་དམ་འོད་གསལ་དང༌། གཉིས་མེད་ཟུང་འཇུག་གི་རྫོགས་
རིམ་མོ། དང་པོ་ནི། འདིར་སྒྱུ་ལུས་མཆོད་པ་འམ་སྒྱུ་ལུས་སྟོན་མོ་ཞེས་བླ་མ་རྡོ་རྗེ་འཆང་དུ་
བསྐྱེད་པ་ལ་མཆོད་བསྟོད་ཚོགས་འཁོར་མཎྜ་ཕུལ་ཏེ་གསོལ་འདེབས་སོགས་བྱེད། སེམས་
དབེན་མཐར་ཐུག་གི་དཔེའི་འོད་གསལ་ལས་ལྡང་བར་རྩོམ་པ་ན་འོད་གསལ་དེའི་བཞོན་པའི་
རླུང་གིས་ཉེར་ལེན་དང་། འོད་གསལ་གྱི་སེམས་ཀྱིས་ལྷན་ཅིག་བྱེད་རྐྱེན་ལས་དཔེའི་འོད་
གསལ་འགག་སྟེ་ལུགས་ལྡོག་གི་ཉེར་ཐོབ་གྲུབ་པ་དང་ཡིད་ངོ་ཙམ་མ་ཡིན་པར་ཕུང་པོ་རྙིང་པ་
ལས་གོ་ས་ལོགས་སུ་ལོངས་སྐུ་རྡོ་རྗེ་འཆང་སྐུ་མདོག་དཀར་པོ་རྟེན་དང་བརྟེན་པར་བཅས་
པའི་སྐུར་དངོས་གནས་ལ་བཞེངས་པ་ནི་རིམ་པ་གསུམ་པའི་སྒྱུ་མའི་སྐུ་དང་། ཉོན་མོངས་མ་
སྤངས་པས་མ་དག་པའི་སྒྱུ་ལུས་དང་། བར་དོ་ཁེགས་ཏེ་ལོངས་སྐུའི་བསྲེ་བ་དངོས་སུ་གྲུབ་
པས་ལམ་དུས་ཀྱི་ལོངས་སྐུ་དང༌། ཡེ་ཤེས་ཀྱི་སྐུ་མཚན་ཉིད་པ་དང་། རྡོ་རྗེའི་སྐུ་རྗེས་མཐུན་
པའོ། སྒྱུ་མའི་སྐུ་དེ་དཔེ་བཅུ་གཉིས་ཀྱིས་མཚོན་ནས་ཤེས་དགོས་པས། སྐུ་དེ་ལས་ཉོན་གྱིས་
བསྐྱེད་པ་མ་ཡིན་པར་ཤིན་ཏུ་ཕྲ་བའི་རླུངས་སེམས་ཙམ་ལས་གྲུབ་པའི་ཡེ་ཤེས་ཀྱི་སྐུ་ཡིན་པ་
ནི། སྒྱུ་མའི་རྟ་གླང་རྫས་སྔགས་ཀྱིས་བསླད་པའི་བློའི་སྣང་ཆ་ལས་གྲུབ་པ་ལྟ་བུ། གདུལ་བྱ་
གར་ཡོད་སྤྲུལ་པ་སྟོན་པ་ཆུ་ཟླ་ལྟ་བུ། མེ་མཚོན་སོགས་ཀྱི་བསྲེག་གཅོད་མི་ནུས་པས་མིག་

ཡོར་རམ་གྲིབ་མ་ལྟ་བུ། གཅིག་ལས་དུ་མ་དང༌། དུ་མ་ལས་གཅིག་སྣང་བ་མིག་འཕྲུལ་ལྟ་བུ། །
ལུགས་ལྡོག་གི་ཉེར་ཐོབ་དང་དུས་མཉམ་གྲུབ་ནས་སླར་འོད་གསལ་མངོན་དུ་བྱས་པ་ན་སྤྲིན་
ལྟར་ཡལ་བ་སྨིག་རྒྱུ་ལྟ་བུ། ཕུང་པོ་ལས་ལོགས་སུ་ཕྱེ་ཡང་ལུས་སེམས་རྟེན་བརྟེན་པའི་
འབྲེལ་པ་མ་ཆད་པས་སླར་ཡང་ཕུང་པོ་རྙིང་པ་ལ་ངེས་པར་འཇུག་པ་རྨི་ལམ་གྱི་ལུས་ཁྱད་པར་
བ་ལྟ་བུ། ཕུང་པོ་རྙིང་པ་དང་རྒྱུད་གཅིག་གིས་བསྡུས་ཀྱང་ཐ་དད་དུ་སྣང་བ་བྲག་ཆ་ལྟ་བུ། རྟེན་
བརྟེན་པའི་དཀྱིལ་འཁོར་ཅིག་ཅར་གྲུབ་པ་དྲི་ཟའི་གྲོང་ཁྱེར་ལྟ་བུ། ཐོགས་བཅས་སྲ་འཐས་མ་
ཡིན་པར་རླུང་འོད་ཟེར་ལྔ་པའི་རང་མདངས་ཤར་བ་འཇའ་ཚོན་ལྟ་བུ། ཕུང་པོ་རྙིང་པའི་ཁྲོད་
ནས་གྲུབ་པ་དང་ཕྱིར་ཐོན་པ་དུས་མཉམ་པ་སྤྲིན་རུམ་གྱི་གློག་འཁྱུག་པ་ལྟ་བུ། དཔེའི་འོད་
གསལ་ལས་ཐོལ་གྱིས་བཞེངས་པ་ཆུ་བུར་ལྟ་བུ། མཚན་དཔེ་གསལ་ལ་རྫོགས་པ་མེ་ལོང་ནང་
གི་རྡོར་སེམས་ཀྱི་གཟུགས་བརྙན་ལྟ་བུའོ། ཐོག་མར་ལྷ་གང་གི་རྣལ་འབྱོར་ལ་སྦྱངས་པ་དེའི་
སྐུར་བཞེངས་ཀྱང་ཕྱིས་ཡི་དམ་གང་འདོད་ཀྱི་སྐུར་བཞེངས་ཆོག འདི་ལ་སྒྱུ་མ་ལྟ་བུའི་ཏིང་ངེ་
འཛིན་དང་ཀུན་རྫོབ་བདེན་པ་ཞེས་ཀྱང་གསུངས། སྒྱུ་ལུས་པ་དེས་ཀྱང་སྡུད་རིམ་སོགས་
ཐུགས་དམ་ལ་འཇུག སླར་ཡང་ཕུང་པོ་རྙིང་པ་དམ་ཚིག་པར་གསལ་བའི་ཐུགས་ཀར་ཡེ་
ཤེས་སེམས་དཔའི་ཚུལ་གྱིས་ཞུགས་པས་ཐ་མལ་གྱི་སྐྱེ་བ་ཁེགས་ཏེ་སྤྲུལ་སྐུའི་བསྲེ་བ་དངོས་
སུ་གྲུབ་ཅིང་། རྗེས་ཐོབ་ཏུ་རིགས་གསུམ་མམ་རྡོ་རྗེ་གསུམ་གྱི་སེམས་དཔའ་སུམ་བརྩེགས་
བསྒོམ་ནས་བསམ་གཏན་གཉིས་ཀྱིས་འོད་གསལ་དུ་འཇུག་པ་སོགས་ཀྱི་ཉམས་ལེན་སྐྱོང་ངོ༌།
དེའི་ཡན་ལག་གི་གདམས་པ་མཉམ་གཞག་སྒྱུ་མ་དངོས་དང་རྗེས་མཐུན་པ། རྨི་ལམ་སྒྱུ་མ་ལ་
རྨི་ལམ་གྱི་སྔོན་དུ་གཉིད་ཀྱི་སྟོང་པ་འཛིན་ཚུལ། སད་འབྱམས་དང་འཐུག་འབྱམས་གཅོད་པ།
རྨི་ལམ་རླུང་སྟོབས་དང་འདུན་སྟོབས་ཀྱིས་འཛིན་པ། རྨི་ལམ་བཙན་ཐབས་སུ་འཛིན་པ། ཟིན་
ནས་དགེ་སྦྱོར་སྐྱོང་བ། འཇིག་རྟེན་དང་འཇིག་རྟེན་ལས་འདས་པའི་སྒྱུ་མའི་རྣལ་འབྱོར་སྦྱོང་བ།

གང་ཟག་གསུམ་གྱིས་བར་དོ་སྒྱུ་མ་བཟུང་བ་དང་། སྦྱང་བ་དང་། གཅིག་ཏུ་བྱེད་པའི་བསམ་
གཏན་དང་། འཕོ་བའི་རྣལ་འབྱོར་སོགས་རྗེའི་གསུངས་ལས་ཤེས་པར་བྱའོ། ། ༈གཉིས་པ་
དོན་དམ་འོད་གསལ་གྱི་རྫོགས་རིམ་ལ། དོན་གྱི་འོད་གསལ་འགྲུབ་པའི་མཚན་མ་མཐོང་བ་ན་
བླ་མ་ལ་ཚོགས་འཁོར་དང་། མཚན་ཕྱེད་དབང་གསུམ་པ་དངོས་དབང་དུ་བསྐུར་ཏེ་གདམས་
ངག་ཕོག་པའི་ཕྱིའི་དུས་ཐོ་རངས་འོད་གསལ་དེ་མངོན་དུ་བྱས་པས་ཕྱིའི་མངོན་བྱང་དང་། ནང་
གི་ལུགས་འབྱུང་གི་སྣང་གསུམ་འདས་ནས་ལུགས་ལྡོག་གི་ཉེར་ཐོབ་མ་ཤར་བའི་གོང་དེར་།
མངོན་དུ་འགྱུར་བས་ནང་གི་མངོན་བྱང་ཞེས་བཤད། ཕྱི་ནང་གི་མངོན་བྱང་ཡང་ངེས་པར་བཅོ་
ལྔའི་ཐོ་རངས་དང་གཟའ་འཛིན་ཡོད་དགོས་པ་མ་ཡིན་པར་རྣལ་འབྱོར་པ་ལ་ནང་གི་མངོན་
བྱང་ནས་གྲུབ་ཀྱང་། དེའི་རྟེན་འབྲེལ་གྱིས་ཕྱིའི་མངོན་བྱང་འཆར་རམ་ཞེས་པཎ་ཆེན་དཔལ་
ལྡན་ཡེ་ཤེས་ཀྱིས་སུམ་བྷ་ཚང་ལ་དྲི་བ་གནང་བའི་ནང་དུ་ཡོད་དོ། དེའང་ཀུན་མཁྱེན་གོང་མའི་
འཇིགས་བྱེད་རྫོགས་རིམ་གཅེས་པ་དྲུག་གི་དམར་ཁྲིད་ལས། འཇིགས་གསང་ཐུན་མོང་མ་
ཡིན་པའི་སེམས་དཔའ་དགུ་བརྩེགས་ཀྱི་རྡོར་བཟླས་བླ་མའི་ཞལ་ལས་ཤེས་པར་བྱའོ། །ཞེས་
གསུངས་པར་ལྟར་སྒྱུ་ལུས་པ་དེས་སྐུ་གསུང་ཐུགས་ཀྱི་སེམས་དཔའ་སུམ་བརྩེགས་སམ།
སེམས་དཔའ་དགུ་བརྩེགས་ཀྱི་རྡོར་བཟླས་དང་། རིལ་འཛིན་རྗེས་གཞིག་གི་སྡུད་རིམ་གཙོ་
བོར་སྐྱོང་དགོས་པས། དེ་ལ་རང་གི་ལུས་དང་སེམས་ཅན་ཐམས་ཅད་ཀྱི་ལུས་ངོ་བོ་དབྱེར་
མེད་རྣམ་སྣང་དུ་བསྒོམ་པ་སྐུའི་དམ་ཚིག་སེམས་དཔའ། དེའི་ཐུགས་ཀར་ཨོཾ་བསྒོམ་པ་སྐུའི་
ཡེ་ཤེས་སེམས་དཔའ། དེར་ཟླ་ཚེས་ཐིག་ལེ་ནཱ་ད་བསྒོམ་པ་སྐུའི་ཏིང་ངེ་འཛིན་སེམས་དཔའ།
རང་གི་ངག་དང་སེམས་ཅན་གྱི་ངག་ངོ་བོ་དབྱེར་མེད་འོད་དཔག་མེད་དུ་བསྒོམ་པ་གསུང་གི་
དམ་ཚིག་སེམས་དཔའ། དེའི་ཐུགས་ཀར་ཨཱཐགསུང་གི་ཡེ་ཤེས་སེམས་དཔའ། དེར་ནཱ་ད་
བསྒོམ་པ་གསུང་གི་ཏིང་ངེ་འཛིན་སེམས་དཔའ། རང་དང་སེམས་ཅན་ཐམས་ཅད་ཀྱི་ཡིད་

དབྱེར་མེད་མི་བསྐྱོད་པར་བསྒོམ་པ་ཐུགས་ཀྱི་དམ་ཚིག་སེམས་དཔའ། དེའི་ཐུགས་ཀར་ཧཱུཾ་
བསྒོམ་པ་ཐུགས་ཀྱི་ཡེ་ཤེས་སེམས་དཔའ། དེ་ལ་ཟླ་ཚེས་ནཱ་ད་བསྒོམ་པ་ཐུགས་ཀྱི་ཏིང་ངེ་
འཛིན་སེམས་དཔའ་སྟེ། དེ་རྣམས་རང་གི་གནས་གསུམ་མམ་སྙིང་གར་གཅིག་གི་ཐིག་ལེའི་
ནང་གཅིག་བཀོད། ཏིང་ངེ་འཛིན་སེམས་དཔའ་རྣམས་ལས་འོད་ཟེར་འཕྲོས་པས་སྣོད་བཅུད་
ཐམས་ཅད་འོད་དུ་ཞུ་ནས་དམ་ཚིག་སེམས་དཔའ་རྣམས་ལ་ཐིམ། དེ་རྣམས་འོད་དུ་ཞུ་ནས་ཡེ་
ཤེས་སེམས་དཔའ་རྣམས་ལ་ཐིམ། དེ་རྣམས་འོད་དུ་ཞུ་ནས་ཏིང་ངེ་འཛིན་སེམས་དཔའ་རྣམས་
ལ་ཐིམ། དེ་ཡང་ནཱ་དའི་བར་དང༌། དེ་ཡང་མི་དམིགས་ང་འི་འོད་གསལ་དུ་བཅུག་པའི་སྐུ་
གསུང་ཐུགས་ཀྱི་རིལ་འཛིན་དང་རྗེས་གཞིག་གི་སྡུད་རིམ་གསུམ་གསུམ་ཡོད་ལ། དེ་ལ་རྡོར་
བཟླས་བྱེད་ཚུལ་སྔར་དང་འདྲའོ། ཡང་གསུང་བཤད་གཅིག་ལ། ཁམས་གསུམ་གྱི་སེམས་ཅན་
ཐམས་ཅད་ཀྱི་ལུས་ཀྱི་རླུང་དང་རང་གི་ལུས་ཀྱི་རླུང་ངོ་བོ་དབྱེར་མེད་རྣམ་སྣང་དུ་བསྒོམ་པ་
སྐུའི་དམ་ཚིག་སེམས་དཔའ། དེའི་ཐུགས་ཀར་ཨོ་བསྐོམ་པ་སྐུའི་ཡེ་ཤེས་སེམས་དཔའ། ཐིག་
ལེ་ལ་ཨ་ཤད་བསྒོམ་པ་སྐུའི་ཏིང་ངེ་འཛིན་སེམས་དཔའ་དང༌། ལྷག་མ་གཉིས་ལ་དེའི་རིགས་
འདྲ་ཞིང་། དེ་རྣམས་གཅིག་གི་ཐུགས་ཀར་གཅིག་བརྩེགས་ནས་བསྒོམ་པའང་ཡོད་ཚོད་ཡིན་
སྙམ་པ་འཆར་གསུངས། འདི་བདེ་མཆོག་སོགས་ལ་མ་གསུང་ཀྱང་བྱས་མི་ཆོག་པ་མིན་
གསུངས། དེ་ལྟར་སྡུད་རིམ་བསྐྱངས་པའི་མཐར་མ་དག་པའི་སྒྱུ་མའི་སྐུ་དེ་ནམ་མཁའ་ལ་སྤྲིན་
ལྟར་དག ཐུགས་ཆོས་ཐམས་ཅད་ཀྱི་དེ་བཞིན་ཉིད་དང་གཉིས་སྣང་ཕྲ་མོས་ཀྱང་མ་ཆོད་པར་
རྩེ་གཅིག་ཏུ་མཉམ་པར་གཞག་སྟེ་སྟོང་ཉིད་མངོན་སུམ་དུ་རྟོགས་པའི་རིམ་པ་བཞི་པའི་དོན་གྱི་
འོད་གསལ་མངོན་དུ་བྱས། དེའི་ཚེ་ལུགས་འབྱུང་གི་ཉེར་ཐོབ་འགག་པ། སྟོང་ཉིད་མངོན་སུམ་
དུ་རྟོགས་པ། ཐེག་ཆེན་མཐོང་ལམ་ཐོབ་པ། མ་དག་པའི་སྒྱུ་ལུས་ནམ་མཁའ་ལ་འཇའ་ལྟར་
ཡལ་བ། ཉོན་སྒྲིབ་ཀྱི་དངོས་གཉེན་བར་ཆད་མེད་ལམ་ཐོབ་པ་རྣམས་དུས་མཉམ་པའི་ཚུལ་

གྱིས་འབྱུང་ངོ་། མདོ་ལུགས་མཐོང་སྒོམ་གྱི་བར་ཆད་མེད་ལམ་རྣམས་བྱ་རྫོགས་ཀྱི་སྐད་ཅིག་
མ་དང་། ས་བརྒྱད་པར་ཞི་མཐར་ལྟུང་གལ་ལ་སྲིད་ཀྱང་ཡུན་རིང་སྙོམས་པར་ཞུགས་ན་གཞན་
དོན་ལས་ཉམས་པའི་དོགས་པ་ཆེ་བས། རྒྱལ་བ་རྣམས་ཀྱིས་འགོག་ལས་སློང་བར་མཛད།
ཅེས་ཕྱོགས་བཅུའི་སངས་རྒྱས་རྣམས་ཀྱིས་ཏིང་ངེ་འཛིན་ལས་བསླང་ནས་བསོད་ནམས་ཀྱི་
ཚོགས་རྒྱ་ཆེན་པོ་ལ་བསྐུལ་བར་གསུངས་ལ། སྔགས་ལུགས་ལ། ཐུན་ནམ་ཡང་ན་ཟླ་ཕྱེད་
དམ། །ཟླ་གཅིག་ཟླ་བ་ལོ་དང་ནི། །བསྐལ་པ་བསྐལ་པ་སྟོང་དག་ཏུ། །ཡེ་ཤེས་མངོན་སྦྱོར་
གྱིས་གནས་བྱ། །ཞེས་དོན་གྱི་འོད་གསལ་ཐོབ་ནས་བསྐལ་པའི་བར་མཉམ་པར་གཞག་ཀྱང་
མཉམ་གཞག་དེ་ལ་སྲིད་ཞིའི་མཐའ་གཉིས་འགོག་པའི་ཐབས་ཤེས་ཁྱད་པར་ཅན་གྱི་ལག་རྗེས་
ཡོད་པས་ཞི་མཐར་ལྟུང་བ་དང་། གཞན་དོན་རྒྱུན་འཆད་པའི་ཉེན་མེད་ཅེས་སྐྱབས་མགོན་རྡོ་
རྗེ་འཆང་ནས་འདུ་ཁང་དུ་འཇིགས་བྱེད་བཅུ་གསུམ་མའི་དབང་གནང་བའི་སྐབས་སུ་གསུངས།
དེ་ཡང་སྔོན་དུ་གཟུགས་སྐུའི་རྒྱུ་གྲངས་མེད་གསུམ་གྱི་བསོད་ནམས་ཀྱི་ཚོགས་ཀྱི་དོད་ཐུབ་སྒྱུ་
ལུས་གྲུབ་ཟིན་པས་གཟུགས་སྐུ་མ་གྲུབ་པར་ཐབས་མེད་པ་ལྟ་བུ་ཡིན། དེ་འདྲ་བའི་རྣལ་འབྱོར་
པ་དེས་སྐད་ཅིག་བསྐལ་པ་དང་། བསྐལ་པ་སྐད་ཅིག་ཏུ་བསྒྱུར་ནུས་པས་གཞན་སྣང་ལ་
བསྐལ་པ་གཅིག་འགྲོ་དགོས་པའི་ངེས་པ་མེད་དོ། ། ༈ གསུམ་པ་དབྱེར་མེད་ཟུང་འཇུག་གི་
རྫོགས་རིམ་ལ་དངོས་དང་། འཕྲོས་དོན་ལམ་ལ་བོགས་འབྱིན་པའི་སྤྱོད་པའོ། དང་པོ་ནི། དོན་
གྱི་འོད་གསལ་གྱི་བཞོན་པའི་རླུང་གིས་ཉེར་ལེན་དང་། འོད་གསལ་གྱི་སེམས་ཀྱི་ལྷན་ཅིག་
བྱེད་རྐྱེན་ལས་དོན་གྱི་འོད་གསལ་འགག་སྟེ་ལུགས་ལྡོག་གི་ཉེར་ཐོབ་གྲུབ་པ་དང་དུས་མཉམ་
དུ་ཕུང་པོ་རྙིང་པ་ལས་གོ་ས་ལོགས་སུ་ལོངས་སྐུ་རྡོ་རྗེ་འཆང་སྐུ་མདོག་དཀར་པོ་རྟེན་དང་
བརྟེན་པར་བཅས་པའི་སྐུར་དངོས་གནས་སུ་བཞེངས་པ་དང་། དེའི་ཚེ་ཉོན་སྒྲིབ་ཟད་པར་
སྤངས་པའི་དག་པའི་སྒྱུ་མའི་སྐུ་ཐོབ་པ། ཉོན་སྒྲིབ་ལས་དངོས་སུ་གྲོལ་བའི་རྣམ་གྲོལ་ལམ་ཐོབ་

པ། དགྲ་བཅོམ་ཐོབ་པ། འཁོར་བ་མ་སྟོང་བར་དུ་རིགས་འདྲ་རྒྱུན་མི་འཆད་པའི་རྡོ་རྗེའི་སྐུ་
མཚན་ཉིད་པ་ཐོབ་པ་རྣམས་དུས་མཉམ་པའི་ཚུལ་གྱིས་འབྱུང་ངོ་། འདི་དུས་ཉོན་སྒྲིབ་སྤངས་
པའི་སྤང་པ་དང༌། དག་པའི་སྒྱུ་ལུས་ཟུང་དུ་འཇུག་པའི་སྤང་པ་ཟུང་འཇུག་ཐོབ་ཀྱང་ཟུང་འཇུག་
གི་གཙོ་བོ་རྟོགས་པ་ཟུང་འཇུག་མ་ཐོབ་པས་སློབ་པའི་ཟུང་འཇུག་པ་མིན་ཞེས་སྔོན་གྱི་ཁས་
ལེན་གྱི་རྒྱུན་ཡིན། སྔགས་གཉེན་པོ་སྟོབས་ཆེ་བས་ཉོན་མོངས་ལ་མཐོང་སྒོམ་གྱི་སྤང་བྱ་
གཉིས་མ་འབྱེད་པར་དོན་གྱི་འོད་གསལ་གྱིས་ཐམས་ཅད་ཅིག་ཅར་སྤངས་ནུས། དེས་ཉོན་
མོངས་ཟད་པར་སྤངས་པས་སླར་ཕུང་པོ་རྙིང་པ་ལ་ཞུགས་ཀྱང་ཆོག གཞན་ས་རྡོ་རི་བྲག་ལྷ་
མིའི་ལུས་སོགས་བརྟན་གཡོའི་རྡུལ་ཕྲན་རེ་རེ་ལ་ཡང་གང་འདོད་དུ་འཇུག་ནུས་པས་རྒྱ་མཚོ་
སྤྲིན་གྱི་བཀོད་པ་སྟོན་པའི་རྩ་བ་འདི་ལ་ཐུག རགས་པའི་རྟེན་ལ་བརྟེན་ན་གཞན་དོན་རྒྱ་ཆེ་
བས་གྲུ་ཟམ་ལྗོན་ཤིང་ཚུན་ཆད་ཀྱིས་མཚོན་སྤྲུལ་པ་རབ་འབྱམས་བཀྱེ་ནས་འགྲོ་བའི་དོན་
མཛད་ཀྱང༌། གཙོ་བོ་ཆོས་བསྟན་ནས་རྒྱུད་སྨིན་དགོས་པས་བླ་མའི་སྐུའི་རྣམ་པ་རགས་པ་ཟ་
མ་ཏོག་དང་སྒྱུ་ལུས་ཡིད་བཞིན་གྱི་ནོར་བུ་ལྟ་བུ་ཡིན་པས། རྡོ་རྗེའི་སྐུ་ལ་སྐྱེ་འཆི་མི་མངའ་
ཡང༌། །ཞེས་སོགས་གསུངས་པ་འདི་ལེགས་པར་ཤེས་ན་བླ་མ་རྡོ་རྗེ་འཆང་དུ་ལྟ་བ་ལ་གོ་བ་
འཆར། བདག་ཅག་གི་སྟོན་པའི་སྐུ་རགས་པའི་ཁམས་ལས་གྲུབ་པ་ཡིན་པས་ཐུགས་ཀ་ན་
རང་དང་རྒྱུད་གཅིག་པའི་ལོངས་སྐུ་ཡོད་ཅེས་ཁྲི་དགེ་འདུན་ཕུན་ཚོགས་གསུངས། ལོ་ཀྱ་ཏུན་
གྱི་ཕམ་མཐིང་པའི་གདུང་སྒྱུ་མའི་སྐུའི་ཕུང་པོ་རྙིང་པ་ཡིན་དགོས་པས་ད་དུང་དེར་བཞུགས་
ཀྱང་སྲིད། གུང་ཐང་འཇམ་པའི་དབྱངས་དེར་ཕེབས་དུས་འདི་སྐུ་གདུང་དང་གང་ཟག་གང་ཡིན་
ཞུས་པས། མཉམ་གཞག་པ་ཟེར་དགོས་རྒྱུ་རེད་གསུངས། རིམ་པ་བཞི་པའི་དོན་གྱི་འོད་
གསལ་ཐོབ་ཕྱིན་ཆད་ལུས་རྙིང་པ་འཁོར་བ་མ་ཡིན་པར་འགྱུར་ཞེས་ལྕང་སྐྱ་རོལ་པའི་རྡོ་རྗེས་
གསུངས། ལམ་འདིའི་གདུལ་བྱ་རིན་པོ་ཆེ་ལྟ་བུ་ཚེ་འདིའམ་བར་དོ་དང་། གཞན་བཞི་སྐྱེ་བ་

བརྒྱུད་ནས་འཚང་རྒྱ་ཞིང་། ལྔ་ཀ་ལ་ཕོ་མོ་གཉིས་རེ་ཡོད་པས་བུད་མེད་ཀྱི་རྟེན་ལ་སངས་རྒྱ་
ཡང་དག་པའི་སྒྱུ་ལུས་སྐྱེས་པའི་གཟུགས་སུ་ལྡང་དགོས། སྒྱུ་ལུས་པ་དེས་སླར་ཡང་སྟོང་པ་
ཉིད་ལ་རྩེ་གཅིག་ཏུ་མཉམ་པར་གཞག་པའི་དོན་དམ་འོད་གསལ་མངོན་དུ་བྱས་པ་ན་སྐུ་དག་པ་
སྒྱུ་མའི་སྐུ་དང་། ཐུགས་དག་པ་དོན་གྱི་འོད་གསལ་གཉིས་ཚོགས་པའི་སློབ་པའི་ཟུང་འཇུག་
དཔའ་བར་འགྲོ་བའི་ཏིང་ངེ་འཛིན་རྟོགས་པ་ཟུང་འཇུག་ཐོག་མར་ཐོབ་པའི་འོད་གསལ་དེ་ཤེས་
སྒྲིབ་སྐད་ཅིག་དང་པོའི་དངོས་གཉེན་བར་ཆད་མེད་ལམ་དང་། དེའི་ལུགས་ལྡོག་གི་ཉེར་ཐོབ་
དེ་སྤངས་པའི་རྣལ་གྲོལ་ལམ་དང་། དེའི་ཚེ་དོན་ལ་སློབ་པའི་ཟུང་འཇུག་པ་ཡིན་ཀྱང་ཡིད་ངོར་
མི་སློབ་པའི་ཟུང་འཇུག་གི་སྐུར་བཞེངས། དེ་ལ་ཟུང་དུ་འཇུག་ཚུལ་གྱི་བྱེ་བྲག་གིས་ཉེར་ལྔ་
ཡོད། འདི་ནས་སྐུ་ཐུགས་གཉིས་ཀ་རྒྱུན་མི་འཆད་པར་འབྱུང་བས་མཉམ་རྗེས་གཉིས་ཀ་ཟུང་
འཇུག་པར་བཞག་ཆོག་སྟེ། རྗེས་ཐོབ་ཏུ་དོན་དམ་འོད་གསལ་མངོན་གྱུར་པ་མེད་ཀྱང་དོན་
དམ་འོད་གསལ་ཡོད་པས་སོ། སློབ་པ་འཕགས་པ་རྗེས་ཐོབ་པའི་རྒྱུད་ལ་སྟོང་ཉིད་མངོན་སུམ་
དུ་རྟོགས་པའི་བློ་མངོན་གྱུར་བ་མེད་ཀྱང་དེ་ཡོད་ཅེས་ཁས་ལེན་པ་དང་འདི་གཉིས་གནད་
གཅིག་ཏུ་འབབ་པས་རྗེ་ཡབ་སྲས་ཀྱི་ཡིག་ཆར་བཙལ་ན་ཁུངས་རྙེད་རྒྱུ་རེད། རྗེས་ཐོབ་ཏུ་
གདུལ་བྱ་ལ་ཆོས་སྟོན་པ། དཀྱིལ་འཁོར་རྒྱལ་མཆོག་གི་ལྷ་སྤྲུལ་པ། བཟའ་བཏུང་ལ་ལོངས་
སྤྱོད། ལས་རྒྱ་དང་སྙོམས་པར་འཇུག རི་དྭགས་བཤོར་བ་སོགས་ཕར་བལྟས་ཚོད་ལ་འདི་མི་
བྱེད་བྱ་བ་མེད་ཀྱང་གང་བྱས་ཐབས་ཤེས་ཁྱད་པར་བས་ཟིན་པས་མེ་ལ་བུད་ཤིང་བསྣན་པ་
བཞིན་རྟོགས་པ་འཕེལ་བའི་གྲོགས་སུ་འགྱུར། ལྷ་འདི་མི་སྤྲུལ་བྱ་བ་མེད་པས་སྐུ་གསུང་
ཐུགས་རྟེན་རབ་གནས་དུས་སློབ་མི་སློབ་ཀྱི་ཟུང་འཇུག་པའི་དཀྱིལ་འཁོར་རྒྱལ་མཆོག་གི་ལྷ་
གནས་པར་མོས་ན་ལེགས། ཟུང་འཇུག་པ་དེས་ངན་སོང་དགུག་དྲལ་བྱས་ན་གང་དུ་སྐྱེས་ཀྱང་
འདྲེན་ཐུབ་ཅེས་ཁྲི་ཆེན་ངག་དབང་བཀྲ་ཤིས་པའི་གསུང་ཟིན་བྲིས་ལས་འབྱུང་། ཁྱ་དགེ་བློ་

གྲོས་རྒྱ་མཚོས་དགེ་འདུན་འདུ་འཁོར་སྒྲུབ་པའི་རྟེན་གྱི་གང་ཟག་ལ་ཅི་འདྲ་དགོས་ཞེས་ཀུན་
མཁྱེན་འཇམ་དབྱངས་བཞད་པར་ཞུས་པས། དེའི་དབང་གིས་འདུས་པའི་དགེ་འདུན་རྣམས་
གནད་དམན་པ་གང་དུ་སྐྱེས་ཀྱང་བཙན་ཐབས་ཀྱིས་འདྲེན་ཐུབ་པ་དགོས། ངེད་ཀྱི་བཀྲ་ཤིས་
དགེ་འཕེལ་ནས་སྒྲུབ་པས་དགེ་འདུན་ཡང་ཁྲི་ཁྲག་བརྒྱད་འདུ་བའི་མཚན་མ་ཤར་གསུངས།
མཚན་ཉིད་གྲྭ་ཚང་ལ་ཁྲུས་ཆོག་སོགས་མི་དགོས་ཀྱང་དེ་འདྲ་བའི་དགོས་དབང་ངམ་སྙམ་པ་
རང་གི་ཡིད་ལ་ཤར་ཚོད་ཡིན་གསུངས། དེ་ལྟར་ཟླ་དྲུག་གམ་བཅོ་བརྒྱད་སོགས་སུ་སྤྱོད་པ་རེ་
དང་སྦྲགས་ནས་ས་བཅུའི་དོན་གྱི་འོད་གསལ་ལྷག་མས་ཤེས་སྒྲིབ་སྐོར་དགུ་རིམ་པར་སྤོང་བ་
ཡིག་ཆ་ཕལ་ཆེར་དུ་གསལ། དྭགས་པོ་ནམ་མཁའ་གྲགས་ཀྱི་རྫོགས་རིམ་ལས་སྒོམ་ལམ་སྐོར་
དགུ་ཐབས་ཀྱིས་འབྱེད་པར་གསུངས་པ་ལ་བརྟེན་ནས་སློབ་པ་མཐའི་དོན་གྱི་འོད་གསལ་གྱིས་
ཅིག་ཅར་སྤོང་བར་འདོད་མཁན་ཡོད་ཀྱང་། དེའི་གོང་དུ་ཞུགས་གནས་ཐིམ་གསུམ་དེ་སྙེད་ལ་
སྤང་བྱའི་ཀུན་རྟོག་ཐིམ་པ་ཤེས་སྒྲིབ་ལས་འོས་མེད་པས་ཐལ་འགྱུར་པའི་ལུགས་ལ་ཤེས་སྒྲིབ་
ལ་ཤེས་པ་ཡོད་པའང་འདིས་འགྲུབ། སྤྱིར་སྐབས་འདི་དག་གི་སྣང་མཆེད་ཐོབ་གསུམ་ལ་ལམ་
ཡང་ཡོད་དོ། །གཉིས་པ་ལམ་ལ་བོགས་འབྱིན་པའི་སྤྱོད་པ་ལ། རྫོགས་རིམ་པས་སྤྱོད་པ་བྱེད་
པའི་སྐབས་གསུམ་སྟེ། སེམས་དབེན་པས་སྒྱུ་ལུས་དང་། སྒྱུ་ལུས་པས་དོན་གྱི་འོད་གསལ་
དང༌། སློབ་པའི་ཟུང་འཇུག་པས་མི་སློབ་པའི་ཟུང་འཇུག་འགྲུབ་པའི་ཕྱིར་རོ། དེ་ལ་སྤྲོས་བཅས་
ནི་ཁང་པ་སུམ་ཐོག་གི་འོག་མ་བཟའ་བཏུང་གཡོས་ཁང་། བར་མ་ཉེར་སྤྱད་ཁང་། སྟེང་མ་
གཞལ་ཡས་ཁང་གི་རྣམ་པའི་ཚོགས་ཀྱི་དཀྱིལ་འཁོར་ལ་གདན་དང་། དེར་རྟོགས་པ་མཉམ་
པའི་རྣལ་འབྱོར་པ་ཕོ་མོ་ལྷ་གྲངས་སོ་སོའི་ཆས་སུ་ཞུགས། ཏིང་འཛིན་གསུམ་ལ་གནས་ནས་
ལས་རྒྱལ་མཆོག་གི་དུས་ཚོགས་འཁོར་ཚིམ་པ་དྲུག་ལྡན་དུ་རོལ། རྒྱུད་ལྟར་གླུ་དང་གླུའི་ལན།
གར་དང་གར་གྱི་ལན། བརྡ་དང་བརྡའི་ལན་སོགས་འདོད་ཡོན་ལ་རོལ་པའི་སྤྱོད་པ་རྒྱ་ཆེན་

པོས་བདེ་སྟོང་གི་ཏིང་འཛིན་བསྐྱེད་དེ་གང་སྣང་སྟོང་པ། སྟོང་པ་བདེ་བ། བདེ་བ་ལྷ་སྐུར་འཆར་
བའི་རྣལ་འབྱོར་ཐུན་བཞིར་བསླབ་པས་ལམ་ལ་བོགས་འབྱིན་ཆེན་པོར་འགྱུར་རོ། སྤྲོས་མེད་
རྒྱས་འབྲིང་བསྡུས་གསུམ་ལས་རྒྱས་པ་ཕལ་ཆེར་སྔར་དང་འདྲ། འབྲིང་རིགས་ལྔའི་ལྷ་གྲངས་
ཀྱི་ཕྱག་རྒྱ་དང་། བསྡུས་པ་ལས་རྒྱ་གཅིག་དང་ལྷན་ཅིག་སྔར་ལྟར་སྤྱོད་པའོ། ཤིན་ཏུ་སྤྲོས་
མེད་ནི་བཟའ་བཏུང་། གཉིད། བཤང་གཅིར་འགྲོ་བའི་འདུ་ཤེས་གསུམ་ལས་མེད་པར་ཉིན་
མཚན་ཁོར་ཡུག་ཏུ་འོད་གསལ་སྟོང་ཉིད་ལ་མཉམ་པར་གཞག་པས་བདེ་ཆེན་སྟོབས་རྒྱས་ཏེ་
སྟོང་ཉིད་ཀྱི་ཕྱག་རྒྱའི་གོ་ཆོད་པས། སྟོང་ཉིད་ལ་རྒྱལ་བའི་ཡུམ་དང་ཕྱག་ཆེན་གྱི་ཐ་སྙད་སྦྱོར་
བའི་རྒྱུ་མཚན་མཐར་ཐུག་འདི་ཡིན་ནོ། བསྐྱེད་རིམ་པས་གྲུབ་ཆེན་བརྒྱད་བསྒྲུབ་པ་སོགས་ལ་
སྤྲོས་བཅས་ཀྱི་སྤྱོད་པ་སྐྱོང་བ་ལ་ལྷའི་ང་རྒྱལ་གསལ་སྣང་མ་བོར་བའི་རྟོགས་པ་གདེངས་
སུ་ཆུད་པ་དགོས་ཤིང་། དོགས་པའི་གནས་ཆེ་བས་མན་ངག་ཁྱད་པར་ཅན་མེད་པར་མི་རུང་
ལ་དཔྱད་རྒྱུ་ཡང་མང་། སྙོམས་པར་འཇུག་ཚུལ་ཀྱང་བསྐྱེད་རིམ་སྐབས་མཁའ་གསང་
བརླབས་ཏེ་ཕན་ཚུན་སྦྱོར་བ་དང་། བུ་ག་ཡི་གེ་ཕཊ་ཀྱིས་བཀག་ནས་བྱང་སེམས་འཕོ་མེད་དུ་
འཛིན་པ་དང་། རྫོགས་རིམ་ལ་སྐྱིལ་ཀྲུང་བཞི་ལྡན་སོགས་མན་ངག་ལྟར་དགོས་ཀྱི། ཐ་མལ་པ་
ལྟར་བསྟེན་ག་ལ་རུང་། རྭ་ལོ་ཙཱ་བའི་རྣམ་ཐར་དྲངས་ནས་བསྐྱེད་རིམ་མཐར་ཕྱིན་པར་གྲགས་
ཆེ་ཞིང༌། མཛད་པ་ལ་དཔག་ན་རྫོགས་རིམ་གྱི་ཉམས་ལེན་ཡིན་པ་འདྲ་གསུངས། ། ༈ གསུམ་
པ་འབྲས་བུ་མངོན་དུ་བྱེད་ཚུལ་ནི། དེ་ལྟ་བུའི་ཟུང་འཇུག་པ་དེས་དབང་ཕྱུག་གི་ཡོན་ཏན་
བརྒྱད་སོགས་མི་སློབ་པའི་ཟུང་འཇུག་འགྲུབ་པའི་མཚན་མ་མཐོང་བ་ན་བླ་མ་ལས་དབང་བཞི་
པའི་གདམས་པ་ནོད། རང་གིས་སྤྲོས་པའི་ཡེ་ཤེས་ཀྱི་ཕྱག་རྒྱ་དང་སྙོམས་པར་ཞུགས་བཞིན་
ཐོ་རངས་ཀྱི་དུས་མཉམ་པར་གཞག་པས་སྨིག་རྒྱུ་ནས་སློབ་པ་མཐའི་དོན་གྱི་འོད་གསལ་སྒོམ་
ལམ་རྡོ་རྗེ་ལྟ་བུའི་ཏིང་ངེ་འཛིན་ནམ་རྒྱུན་མཐའི་བར་ཆད་མེད་ལམ་མངོན་དུ་བྱས། དེའི་སྐད་

ཅིག་གཉིས་པར་ཕྱི་ནང་གི་མངོན་བྱང་ཤེས་སྒྲིབ་པྲ་ཞིང་ཕྲ་བ་ཟད་པར་སྤངས་ནས་དྲི་མ་མཐའ་
དག་དང་བྲལ་བའི་དོན་དམ་འོད་གསལ་ཆོས་ཀྱི་སྐུ་དང་། མཚན་དཔེས་སྤྲས་པའི་ལོངས་སྤྱོད་
རྫོགས་སྐུ་གཉིས་ངོ་བོ་དབྱེར་མེད་པ་མི་སློབ་པའི་ཟུང་འཇུག་ཁ་སྦྱོར་ཡན་ལག་བདུན་ལྡན་གྱི་
གོ་འཕང་ཐོབ་ནས་སྐད་ཅིག་དེ་ཉིད་ལ་གདུལ་བྱའི་དོན་དུ་སྤྲུལ་སྐུ་བྱེ་བ་ཐེར་འབུམ་འཁོར་བ་མ་
སྟོངས་བར་དུ་བགྱེད་པ། མཁྱེན་པ་སྐད་ཅིག་མ་གཅིག་གིས་ཇི་ལྟ་ཇི་སྙེད་ཀྱི་ཆོས་མ་ལུས་པ་
ཅིག་ཅར་གཟིགས་པའི་ཡེ་ཤེས་བརྙེས་པ་རྣམས་དུས་མཉམ་དུ་འབྱུང་ངོ༌། དེ་འདྲ་བའི་གོ་
འཕང་ཐོབ་པ་ལ་སློབ་པའི་ཟུང་འཇུག་ཐོབ་པ་སྔོན་དུ་འགྲོ་དགོས། དེ་ལ་ཟུང་དུ་འཇུག་པའི་ཡ་
གཉིས་སོ་སོར་སྒྲུབ་དགོས་པས་དག་པའི་སྒྱུ་ལུས་ཐོབ་པ་སྔོན་དུ་འགྲོ་དགོས། དེ་ལ་སྐུ་དེ་གང་
ལས་སྒྲུབ་པའི་གཞི་དོན་གྱི་འོད་གསལ་ཐོབ་པ་སྔོན་དུ་འགྲོ་དགོས། དེ་ལ་གང་འོད་གསལ་དུ་
དག་པར་བྱས་ནས་དེ་ཐོབ་པའི་མ་དག་པའི་སྒྱུ་ལུས་སྔོན་དུ་འགྲོ་དགོས། དེ་གང་ལས་སྒྲུབ་
པའི་གཞི་རླུང་ཐམས་ཅད་འཆི་རིམ་ཇི་ལྟ་བ་བཞིན་ཐིམ་པས་སེམས་དབེན་མཐར་ཐུག་གི་
དཔེའི་འོད་གསལ་སྔོན་དུ་འགྲོ་དགོས། དེ་ལ་སྣ་རྩེ་གསུམ་གྱི་སྲོག་རྩོལ་གྱིས་རྩ་མདུད་ཕལ་
ཆེར་གྲོལ་ཏེ་རླུང་རགས་པ་རྣམས་དབུ་མར་ཐིམ་པའི་ངག་དབེན་སྔོན་དུ་འགྲོ་དགོས། དེ་ལ་
ནོར་བུའི་དབུས་ཀྱི་རྩ་འདབ་བརྒྱད་པའི་དྷཱུ་ཏིའི་དབུས་ཀྱི་ཐིག་ལེ་ལ་སེམས་བརྟན་པར་བྱེད་པ་
ལུས་དབེན་ཕྲ་མོའི་རྣལ་འབྱོར་སྔོན་དུ་འགྲོ་དགོས། དེ་ལ་སྦྱངས་གཞི་སྐྱེ་ཤི་བར་དོ་གསུམ་སྐུ་
གསུམ་དུ་འཁྱེར་བའི་བསྐྱེད་རིམ་འགྲོ་དགོས། དེ་ལ་དབང་ཐོབ་ཅིང་དབང་དུས་སུ་ཁས་བླངས་
པའི་སྤྱི་བྱེ་བྲག་གི་དམ་ཚིག་བསྲུང་བ་དགོས། བྱང་ཆུབ་ཀྱི་སེམས་དང་ལྟ་བ་མེད་ན་ཐམས་
ཅད་རྣལ་འབྱོར་གྱི་སེམས་མཚན་ཉིད་ཚང་བ་མི་ཡོང་བས་སེམས་གཉིས་ལ་བློ་སྦྱངས་པ་སྔོན་
དུ་འགྲོ་དགོས། དེའི་སྔོན་དུ་འཁོར་བ་མཐའ་དག་ལ་ཞེན་པ་ལོག་པའི་ངེས་འབྱུང་དགོས། དེ་ལ་
ཚེ་འདི་ཕྱིའི་སྣང་ཤས་ལས་ལོག་ནས་སྡིག་སྤོང་དགེ་སྒྲུབ་ལ་བརྩོན་པ་དགོས། དེ་འདྲ་བའི་ཐུན་

མོང་དང་ཐུན་མོང་མ་ཡིན་པའི་ལམ་གྱི་གནད་རིག་ནས་ངོ་བོ་མ་ནོར། གོ་རིམ་མ་འཁྲུགས།
གྲངས་མ་ཆད་པར་རྒྱུད་ལ་བསྐྱེད་པ་དགེ་བའི་བཤེས་གཉེན་མཚན་ཉིད་དང་ལྡན་པ་ཞིག་
བསམ་སྦྱོར་གཉིས་ཀྱིས་བསྟེན་ནས་ཐོས་བསམ་སྒོམ་གསུམ་ལ་བརྩོན་པ་ལ་རགས་ལས་
ཤིང༌། དེ་ལྟ་བུའི་ལམ་གྱི་རིམ་པ་འདི་ནི་མགོ་བཤེས་གཉེན་བསྟེན་ཚུལ་ནས་མཇུག་མི་སློབ་
པའི་ཟུང་འཇུག་གི་བར་གྱི་ལམ་ཆ་ཚང་བ། གདུལ་བྱ་རིན་པོ་ཆེ་ལྟ་བུའི་གང་ཟག་སྙིགས་དུས་
ཀྱི་ཚེ་ཐུང་གཅིག་ལ་སངས་རྒྱ་བའི་ཐབས་ཆ་ཚང་ལ་མ་ནོར་བ་ཡིན་ལགས་ཞེས་མཇུག་འདི་
ལྟར་ངེས་ཅན་དུ་གནང་བས་ཡིན་ལགས་ཞེས་ཐག་བཅད་པ་ཉམས་མྱོང་གི་གསུང་ཡིན། དེ་
ལྟར་མདོ་སྔགས་ཀྱི་ལམ་ཡོངས་རྫོགས་དང་མཇལ་བའི་སྐལ་བ་བཟང་པོ་རྙེད་པ་ལ་ཟན་ཆང་
གཅིག་གི་འདུ་ཤེས་མེད་པར་ཡལ་བར་བོར་ན་རང་གིས་ནོངས། ཅི་བྱས་ཚེ་འདིའི་ལག་ཆ་
འབའ་ཞིག་ཏུ་སོང་བ་མཐར་གཏུགས་ན་ལྟོ་རྒྱབ་གཉིས་ལ་ཐུག འདོད་ཆུང་ཆོག་ཤེས་མེད་
པས་ཉོན་མོངས་ཐམས་ཅད་དྲངས་ཡོངས། ཚེ་འདིའི་ལྟོ་རྒྱབ་ཀྱི་མཐོ་དམན་ཙམ་ལ་ངེས་པ་ཅི་
ཡོད། འཚང་རྒྱ་བ་ལས་འཁོར་བའི་གནས་འདིར་སྐྱིད་པོ་བྱས་ནས་བསྡད་ན་བདེ་སྙམ་པ་ཡང་
སྐྱེ་སྲིད། སྐྱེ་འཆི་མེད་ན་དེ་ལུགས་བྱས་པས་ཆོག་ཀྱང་ཐམས་ཅད་ཀྱི་མཐའ་མི་བརྟན་པ་ལ་
བསམ་ནས་བློ་ཆོས་སུ་བསྒྱུར་དགོས། ཆོས་རིམ་གཉིས་ཟབ་ཀྱང་ལམ་སྔ་མ་སྔ་མ་སྒྲུབ་གཞི་
ཡིན་པས་ཉམས་མྱོང་ཚད་ལྡན་སྐྱེས་ན་ལམ་ཕྱི་མ་རྣམས་སྐྱེ་སླ་ཞིང་བརྟན་ལ་འཁྲུལ་མེད་ཡོང་
བས་ལམ་འོག་མ་རྣམས་གཙོ་བོར་ལག་ལེན་དུ་ཅི་ཐེབས་བྱས། གོང་མ་རྣམས་ཀྱང་མ་དོར་
བར་ཐུན་རེ་བཞིན་སྨོན་ལམ་ཚུན་ཆད་ཀྱིས་བསྐྱངས་ན་ལེགས། ཁྲིད་ཐམས་ཅད་ཚར་ཕུད་
རྒྱུན་ཆགས་སུ་དཀའ་བས་ཐོ་ཙམ་རེས་འགྲོ་ལུགས་ཤེས་དགོས། དཔེར་ན་བསྡུས་གྲྭའི་ཁ་
དོག་དཀར་དམར་དུ་གཟུགས་སྒྲ་དྲི་རོ་རེག་བྱ་ལྔ། གཟུགས་ལ་ཁ་དོག་དང་དབྱིབས་གཉིས་
སོགས་བསྟན་སྙམ་པ་ལྟ་བུའི་རགས་པ་རེ་ཡིད་ལ་བཞག ཁྲིད་སྐྱོངས་ནའང་ལུས་དབེན་གྱི་

དམིགས་སྐོར་རྒྱས་པ་དང༌། གཞན་བསྡུས་པ་ངག་དབེ་བ་ལ་སྔགས་འཁོར་ཡོད་མེད་གང་རུང་
རེ་ལྟ་བུ། རླུང་དགུའི་རྡོར་བཟླས་རེས་མོས་སོཔགས་རང ཉམས་དང་སྦྱར་ཏེ་བརྗེད་འགྲོ་བའི་
རིགས་སྩལ་དུ་འདོན། བྲེལ་བ་ཅི་ཙམ་ཆེ་ཡང་ད་ཀྱིས་ས་བོན་ཙམ་རེ་བྱ། ལས་དང་པོ་པས་
རྫོགས་རིམ་ལ་བག་ཆགས་ཙམ་རེ་འཇོག་ན་ནོར་བུའི་དབུས་ཀྱི དམིགས་རྟེན་ལ་དམིགས་པ་
གཏད་ནས་རླུང་ཞུགས་གནས་ཐིམ་གསུམ་བྱུང་། རྟགས་དང་རྟགས་ཅན་བརྒྱད་ཤར། འོད་
གསལ་དུས་སྟོང་ཉིད་ལ་མཉམ་པར་གཞག དམིགས་ངས གཏུམ་མོ་འབར། སྤྱི་བོའི་བྱང་
སེམས་ཞུ་ནས་ལུགས་འབྱུང་ལྡོག་གི་དགའ་བཞི་དྲངས་པའི་མོས་པ་སོགས་ལྷག་མ་ཐམས་
ཅད་ལ་རིགས་འདྲ། ལག་རྗེས་ལའང་འཆེ་རིམ་བཞིན་རླུང་ངས་ཅད་སྙིང་གར་ཐིམ་སྟེ་དཔེའི་
འོད་གསལ་ཤར་བའི་མོས་པ་དང༌། དེ་བཞིན་དུ་དེ་ལས་མ་དག་པའི་སྒྱུ་མའི་སྐུར་བཞེངས།
ཕུང་པོ་རྙིང་པར་ཞུགས་ཏེ་རྗེས་ཐོཔ་ཀྱི་སྤྱོད་པ་བསྐྱངས། མ་དག་པའི་སྒྱུ་ལུས་སྦྱངས་ནས་དོན་
གྱི་འོད་གསལ་ཐོབ། དེའི་བཞོན་པའི་རླུང་ལས་དག་པའི་སྒྱུ་མའི་སྐུར་བཞེངས། སླར་ཡང་འོད་
བ།སལ་ལ་ཞུགས་ནས་རྟོགས་པ་ཟུང་འཇུག་ཐོབ། སྤྱོད་པ་དང་སྦྲགས་ནས་ཤེས་སྒྲིབ་རིམ་པར་
སྤངས། མཐར་མི་སློབ་པའི་ཟུང་འཇུག་ཐོབ་པའི་མོས་པ་སོགས་ཐམས་ཅད་ཤར་སྦྱང་གི་ཚུལ་
དུ་སྐྱོང་དགོས། དེ་ཡང་རྗེ་རིན་པོ་ཆེས་མཛད་པའི་སྨོན་ལམ་འདིའི་སྟེང་ནས་ཤར་སྦྱང་བྱས་ན་
དོན་འདུས་ཆེ་ཞིང་འཆར་བདེ། དེ་ལྟར་སྦྱངས་པས་སྐྱེ་བ་རྗེས་མར་ལམ་ཉམས་སུ་ལེན་པ་ལ་
ས་ཆོད་ཆེ་ཞིང་རིན་པོ་ཆེ་ལྟ་བུའི་གདུལ་བྱར་འགྱུར་བའི་དགོས་པ་ཡོད། མདོར་ན་ཆ་རེ་རེ་
ལའང་ལམ་ཡོངས་རྫོགས་ཀྱི་ཉམས་ལེན་ཡོད་ན་སྤང་བྱ་མ་ལུས་པ་སྤངས། ཐོབ་བྱ་མ་ལུས་པ་
ཐོབ་པའི་ཐབས་ཀྱིས་གནད་ཚང་བས་ཉམས་ལེན་གྱི་མཆོག་ཡིན། དེ་དག་སེམས་ལ་བཟུང་
ནས་རིམ་གྱིས་ཉམས་སུ་ལེན་དགོས་པ་བཀའ་གདམས་གོང་མས། མིག་རྒྱང་བསྲིང་། ཡིད་རྒྱ་
བསྐྱེད། ཁོང་སོ་གློད་ཅེས་ལམ་རིམ་སྐབས་སུ་གསུངས་པ་རིམ་གཉིས་ལ་སྦྱར་ན་གོ་རྒྱུ་ཡོད་

པས་གོང་འོག་ཐམས་ཅད་ཧོར་ཁོངས་སུ་མ་ལུས་པར་གོ་བ་ཆགས་པ་ཤིན་ཏུ་གལ་ཆེ། དེ་
ལྟར་རྒྱུན་པའམ་ཟླ་རེ་ཚར་གཅིག་དྲན་པར་བྱས་ཀྱང་བསམ་གྱིས་མི་ཁྱབ་པས། སྐྱེ་བ་ཀུན་ཏུ་
ལུས་དང་སྲོག་ལ་ཡང་། །མི་ལྟ་སྔགས་ཀྱི་ཆོས་ཚུལ་ཀུན་བཟུང་ནས། །ཞེས་སོགས་སྨོན་
ལམ་འདེབས་པའི་རྟེན་འདི་འདྲ་ཉིན་མོའི་སྐར་མ་ལྟར་དཀོན་པས་སྐུ་གསུམ་ལམ་འཁྱེར་གྱི་
གནད་དྲན་ནས་སེམས་ངོར་འཕྲོད་པར་བྱས་ཏེ་རྗེ་རྒྱལ་བ་གཉིས་པའི་མདོ་སྔགས་ཟུང་དུ་
འཇུག་པའི་ལམ་བཟང་དྲི་མ་མེད་པ་རྒྱུད་ལ་སྐྱེས་ན་རབ། མ་མཐའ་བག་ཆགས་ཁྱད་པར་ཅན་
ཐེབས་ངེས་རེ་མེད་མི་རུང་དུ་གལ་ཆེ་བས་ཡིད་ལ་བཅངས་དགོས་གསུངས་སོ། །རྨད་བྱུང་
ལམ་འདིར་རང་ཉིད་གཅིག་པུས་ཀྱང་། །ཕྱོགས་དུས་ཀུན་ཏུ་མི་ནུབ་རྒྱས་བྱེད་ཅིང་། །ལམ་
འདིས་རྡོ་རྗེ་འཆང་གི་གོ་འཕང་ལ། །འགྲོ་བ་མ་ལུས་བདེ་བླག་འགོད་པར་ཤོག ཅེས་དཔལ་
གསང་བ་འདུས་པའི་རྫོགས་རིམ་རིམ་ལྔའི་དམར་ཁྲིད་ཀྱི་བརྗེད་བྱང་མི་བསྐྱོད་ཞལ་གྱི་བདུད་
རྩི་ཞེས་བྱ་བ་འདི་ཡང་། རིམ་གཉིས་ཀྱི་གདམས་པའི་བང་མཛོད་འཛིན་པ་ཟླ་བྲལ་སྨྲ་བའི་
དབང་ཕྱུག ༧ རྗེ་བཙུན་ཐམས་ཅད་མཁྱེན་པ་དཀོན་མཆོག་རྒྱལ་མཚན་དཔལ་བཟང་པོའི་བཀའ་
དྲིན་ལས་འདིའི་ཉམས་ཁྲིད་ཐོབ་པའི་སྐབས་བརྗེད་ཐོ་ཅུང་ཟད་བྲིས་པ་ལ། ཕྱིས་སུ་བླ་མ་རྡོ་རྗེ་འཆང་
ཡབ་སྲས་རྣམས་ཀྱིས་དེ་བཞིན་ཡི་གེར་བཀོད་ཆོག་པའི་བཀའི་གནང་བ་སྤྱི་བོར་སྩལ་བའི་བྱིན་
རླབས་ཁོ་ན་ལ་བརྟེན་ནས། དགེ་སློང་ཤེས་རབ་རྒྱ་མཚོས་ཟིན་ཐོ་སྔ་ཕྱི་རྣམས་ཕྱོགས་བསྡེབས་སུ་
བྱས་པ་ལ་རང་གི་བློ་སྐྱོན་གྱིས་སྦགས་པ་དང་། ཞལ་ཤེས་རྣམས་གསལ་བར་བཀོད་པ་སོགས་
ཀྱིས་ལམ་ལ་སྒྲིབ་པར་མི་འགྱུར་ཞིང་། ཚེ་རབས་ཐམས་ཅད་དུ་བླ་མ་ལྷག་པའི་ལྷས་བརྩེ་བས་རྗེས་
སུ་བཟུང་སྟེ། དང་འ་བོ་དང་རྣལ་འབྱོར་མའི་དབང་ཕྱུག་བྱེ་བ་བརྒྱ་ཕྲག་གང་ནས་གཤེགས་པའི་ལམ་
བཟང་འདི་དང་སྐད་ཅིག་ཙམ་ཡང་མི་འབྲལ་ཞིང་། བསྟན་པའི་སྙིང་པོ་དྲི་མ་མེད་པ་བཤད་སྒྲུབ་ཟུང་
གིས་སྒོ་ནས་ཕྱོགས་དུས་ཀུན་ཏུ་རྒྱས་པར་བྱེད་ནུས་པར་གྱུར་ཅིག ། མངྒ་ལཾ། །

པོད་ཕྲེང་ཉེར་བདུན།
